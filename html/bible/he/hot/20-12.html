<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אֹהֵב מוּסָר אֹהֵב דָּעַת וְשֹׂנֵא תֹוכַחַת בָּעַר׃<p>

<span class="reftext"><b>2</b></span>&nbsp;טֹוב יָפִיק רָצֹון מֵיְהוָה וְאִישׁ מְזִמֹּות יַרְשִׁיעַ׃<p>

<span class="reftext"><b>3</b></span>&nbsp;לֹא־יִכֹּון אָדָם בְּרֶשַׁע וְשֹׁרֶשׁ צַדִּיקִים בַּל־יִמֹּוט׃<p>

<span class="reftext"><b>4</b></span>&nbsp;אֵשֶׁת־חַיִל עֲטֶרֶת בַּעְלָהּ וּכְרָקָב בְּעַצְמֹותָיו מְבִישָׁה׃<p>

<span class="reftext"><b>5</b></span>&nbsp;מַחְשְׁבֹות צַדִּיקִים מִשְׁפָּט תַּחְבֻּלֹות רְשָׁעִים מִרְמָה׃<p>

<span class="reftext"><b>6</b></span>&nbsp;דִּבְרֵי רְשָׁעִים אֱרָב־דָּם וּפִי יְשָׁרִים יַצִּילֵם׃<p>

<span class="reftext"><b>7</b></span>&nbsp;הָפֹוךְ רְשָׁעִים וְאֵינָם וּבֵית צַדִּיקִים יַעֲמֹד׃<p>

<span class="reftext"><b>8</b></span>&nbsp;לְפִי־שִׂכְלֹו יְהֻלַּל־אִישׁ וְנַעֲוֵה־לֵב יִהְיֶה לָבוּז׃<p>

<span class="reftext"><b>9</b></span>&nbsp;טֹוב נִקְלֶה וְעֶבֶד לֹו מִמְּתַכַּבֵּד וַחֲסַר־לָחֶם׃<p>

<span class="reftext"><b>10</b></span>&nbsp;יֹודֵעַ צַדִּיק נֶפֶשׁ בְּהֶמְתֹּו וְרַחֲמֵי רְשָׁעִים אַכְזָרִי׃<p>

<span class="reftext"><b>11</b></span>&nbsp;עֹבֵד אַדְמָתֹו יִשְׂבַּע־לָחֶם וּמְרַדֵּף רֵיקִים חֲסַר־לֵב׃<p>

<span class="reftext"><b>12</b></span>&nbsp;חָמַד רָשָׁע מְצֹוד רָעִים וְשֹׁרֶשׁ צַדִּיקִים יִתֵּן׃<p>

<span class="reftext"><b>13</b></span>&nbsp;בְּפֶשַׁע שְׂפָתַיִם מֹוקֵשׁ רָע וַיֵּצֵא מִצָּרָה צַדִּיק׃<p>

<span class="reftext"><b>14</b></span>&nbsp;מִפְּרִי פִי־אִישׁ יִשְׂבַּע־טֹוב וּגְמוּל יְדֵי־אָדָם [כ= יָשׁוּב] [ק= יָשִׁיב] לֹו׃<p>

<span class="reftext"><b>15</b></span>&nbsp;דֶּרֶךְ אֱוִיל יָשָׁר בְּעֵינָיו וְשֹׁמֵעַ לְעֵצָה חָכָם׃<p>

<span class="reftext"><b>16</b></span>&nbsp;אֱוִיל בַּיֹּום יִוָּדַע כַּעְסֹו וְכֹסֶה קָלֹון עָרוּם׃<p>

<span class="reftext"><b>17</b></span>&nbsp;יָפִיחַ אֱמוּנָה יַגִּיד צֶדֶק וְעֵד שְׁקָרִים מִרְמָה׃<p>

<span class="reftext"><b>18</b></span>&nbsp;יֵשׁ בֹּוטֶה כְּמַדְקְרֹות חָרֶב וּלְשֹׁון חֲכָמִים מַרְפֵּא׃<p>

<span class="reftext"><b>19</b></span>&nbsp;שְׂפַת־אֱמֶת תִּכֹּון לָעַד וְעַד־אַרְגִּיעָה לְשֹׁון שָׁקֶר׃<p>

<span class="reftext"><b>20</b></span>&nbsp;מִרְמָה בְּלֶב־חֹרְשֵׁי רָע וּלְיֹעֲצֵי שָׁלֹום שִׂמְחָה׃<p>

<span class="reftext"><b>21</b></span>&nbsp;לֹא־יְאֻנֶּה לַצַּדִּיק כָּל־אָוֶן וּרְשָׁעִים מָלְאוּ רָע׃<p>

<span class="reftext"><b>22</b></span>&nbsp;תֹּועֲבַת יְהוָה שִׂפְתֵי־שָׁקֶר וְעֹשֵׂי אֱמוּנָה רְצֹונֹו׃<p>

<span class="reftext"><b>23</b></span>&nbsp;אָדָם עָרוּם כֹּסֶה דָּעַת וְלֵב כְּסִילִים יִקְרָא אִוֶּלֶת׃<p>

<span class="reftext"><b>24</b></span>&nbsp;יַד־חָרוּצִים תִּמְשֹׁול וּרְמִיָּה תִּהְיֶה לָמַס׃<p>

<span class="reftext"><b>25</b></span>&nbsp;דְּאָגָה בְלֶב־אִישׁ יַשְׁחֶנָּה וְדָבָר טֹוב יְשַׂמְּחֶנָּה׃<p>

<span class="reftext"><b>26</b></span>&nbsp;יָתֵר מֵרֵעֵהוּ צַדִּיק וְדֶרֶךְ רְשָׁעִים תַּתְעֵם׃<p>

<span class="reftext"><b>27</b></span>&nbsp;לֹא־יַחֲרֹךְ רְמִיָּה צֵידֹו וְהֹון־אָדָם יָקָר חָרוּץ׃<p>

<span class="reftext"><b>28</b></span>&nbsp;בְּאֹרַח־צְדָקָה חַיִּים וְדֶרֶךְ נְתִיבָה אַל־מָוֶת׃<p></div>
</body></html>
