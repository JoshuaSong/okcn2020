<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;שִׁיר מִזְמֹור לְדָוִד׃ נָכֹון לִבִּי אֱלֹהִים אָשִׁירָה וַאֲזַמְּרָה אַף־כְּבֹודִי׃<p>

<span class="reftext"><b>2</b></span>&nbsp;עוּרָה הַנֵּבֶל וְכִנֹּור אָעִירָה שָּׁחַר׃<p>

<span class="reftext"><b>3</b></span>&nbsp;אֹודְךָ בָעַמִּים יְהוָה וַאֲזַמֶּרְךָ בַּל־אֻמִּים׃<p>

<span class="reftext"><b>4</b></span>&nbsp;כִּי־גָדֹול מֵעַל־שָׁמַיִם חַסְדֶּךָ וְעַד־שְׁחָקִים אֲמִתֶּךָ׃<p>

<span class="reftext"><b>5</b></span>&nbsp;רוּמָה עַל־שָׁמַיִם אֱלֹהִים וְעַל כָּל־הָאָרֶץ כְּבֹודֶךָ׃<p>

<span class="reftext"><b>6</b></span>&nbsp;לְמַעַן יֵחָלְצוּן יְדִידֶיךָ הֹושִׁיעָה יְמִינְךָ וַעֲנֵנִי׃<p>

<span class="reftext"><b>7</b></span>&nbsp;אֱלֹהִים דִּבֶּר בְּקָדְשֹׁו אֶעְלֹזָה אֲחַלְּקָה שְׁכֶם וְעֵמֶק סֻכֹּות אֲמַדֵּד׃<p>

<span class="reftext"><b>8</b></span>&nbsp;לִי גִלְעָד לִי מְנַשֶּׁה וְאֶפְרַיִם מָעֹוז רֹאשִׁי יְהוּדָה מְחֹקְקִי׃<p>

<span class="reftext"><b>9</b></span>&nbsp;מֹואָב סִיר רַחְצִי עַל־אֱדֹום אַשְׁלִיךְ נַעֲלִי עֲלֵי־פְלֶשֶׁת אֶתְרֹועָע׃<p>

<span class="reftext"><b>10</b></span>&nbsp;מִי יֹבִלֵנִי עִיר מִבְצָר מִי נָחַנִי עַד־אֱדֹום׃<p>

<span class="reftext"><b>11</b></span>&nbsp;הֲלֹא־אֱלֹהִים זְנַחְתָּנוּ וְלֹא־תֵצֵא אֱלֹהִים בְּצִבְאֹתֵינוּ׃<p>

<span class="reftext"><b>12</b></span>&nbsp;הָבָה־לָּנוּ עֶזְרָת מִצָּר וְשָׁוְא תְּשׁוּעַת אָדָם׃<p>

<span class="reftext"><b>13</b></span>&nbsp;בֵּאלֹהִים נַעֲשֶׂה־חָיִל וְהוּא יָבוּס צָרֵינוּ׃<p></div>
</body></html>
