<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;בְּרִית כָּרַתִּי לְעֵינָי וּמָה אֶתְבֹּוןֵן עַל־בְּתוּלָה׃<p>

<span class="reftext"><b>2</b></span>&nbsp;וּמֶה חֵלֶק אֱלֹוהַּ מִמָּעַל וְנַחֲלַת שַׁדַּי מִמְּרֹמִים׃<p>

<span class="reftext"><b>3</b></span>&nbsp;הֲלֹא־אֵיד לְעַוָּל וְנֵכֶר לְפֹעֲלֵי אָוֶן׃<p>

<span class="reftext"><b>4</b></span>&nbsp;הֲלֹא־הוּא יִרְאֶה דְרָכָי וְכָל־צְעָדַי יִסְפֹּור׃<p>

<span class="reftext"><b>5</b></span>&nbsp;אִם־הָלַכְתִּי עִם־שָׁוְא וַתַּחַשׁ עַל־מִרְמָה רַגְלִי׃<p>

<span class="reftext"><b>6</b></span>&nbsp;יִשְׁקְלֵנִי בְמֹאזְנֵי־צֶדֶק וְיֵדַע אֱלֹוהַּ תֻּמָּתִי׃<p>

<span class="reftext"><b>7</b></span>&nbsp;אִם תִּטֶּה אַשֻּׁרִי מִנִּי הַדָּרֶךְ וְאַחַר עֵינַי הָלַךְ לִבִּי וּבְכַפַּי דָּבַק מֻאוּם׃ ף<p>

<span class="reftext"><b>8</b></span>&nbsp;אֶזְרְעָה וְאַחֵר יֹאכֵל וְצֶאֱצָאַי יְשֹׁרָשׁוּ׃<p>

<span class="reftext"><b>9</b></span>&nbsp;אִם־נִפְתָּה לִבִּי עַל־אִשָּׁה וְעַל־פֶּתַח רֵעִי אָרָבְתִּי׃<p>

<span class="reftext"><b>10</b></span>&nbsp;תִּטְחַן לְאַחֵר אִשְׁתִּי וְעָלֶיהָ יִכְרְעוּן אֲחֵרִין׃<p>

<span class="reftext"><b>11</b></span>&nbsp;כִּי־[כ= הוּא] [ק= הִיא] זִמָּה [כ= וְהִיא] [ק= וְהוּא] עָוֹן פְּלִילִים׃<p>

<span class="reftext"><b>12</b></span>&nbsp;כִּי אֵשׁ הִיא עַד־אֲבַדֹּון תֹּאכֵל וּבְכָל־תְּבוּאָתִי תְשָׁרֵשׁ׃<p>

<span class="reftext"><b>13</b></span>&nbsp;אִם־אֶמְאַס מִשְׁפַּט עַבְדִּי וַאֲמָתִי בְּרִבָם עִמָּדִי׃<p>

<span class="reftext"><b>14</b></span>&nbsp;וּמָה אֶעֱשֶׂה כִּי־יָקוּם אֵל וְכִי־יִפְקֹד מָה אֲשִׁיבֶנּוּ׃<p>

<span class="reftext"><b>15</b></span>&nbsp;הֲלֹא־בַבֶּטֶן עֹשֵׂנִי עָשָׂהוּ וַיְכֻנֶנּוּ בָּרֶחֶם אֶחָד׃<p>

<span class="reftext"><b>16</b></span>&nbsp;אִם־אֶמְנַע מֵחֵפֶץ דַּלִּים וְעֵינֵי אַלְמָנָה אֲכַלֶּה׃<p>

<span class="reftext"><b>17</b></span>&nbsp;וְאֹכַל פִּתִּי לְבַדִּי וְלֹא־אָכַל יָתֹום מִמֶּנָּה׃<p>

<span class="reftext"><b>18</b></span>&nbsp;כִּי מִנְּעוּרַי גְּדֵלַנִי כְאָב וּמִבֶּטֶן אִמִּי אַנְחֶנָּה׃<p>

<span class="reftext"><b>19</b></span>&nbsp;אִם־אֶרְאֶה אֹובֵד מִבְּלִי לְבוּשׁ וְאֵין כְּסוּת לָאֶבְיֹון׃<p>

<span class="reftext"><b>20</b></span>&nbsp;אִם־לֹא בֵרֲכוּנִי [כ= חֲלָצֹו] [ק= חֲלָצָיו] וּמִגֵּז כְּבָשַׂי יִתְחַםָּם׃<p>

<span class="reftext"><b>21</b></span>&nbsp;אִם־הֲנִיפֹותִי עַל־יָתֹום יָדִי כִּי־אֶרְאֶה בַשַּׁעַר עֶזְרָתִי׃<p>

<span class="reftext"><b>22</b></span>&nbsp;כְּתֵפִי מִשִּׁכְמָה תִפֹּול וְאֶזְרֹעִי מִקָּנָה תִשָּׁבֵר׃<p>

<span class="reftext"><b>23</b></span>&nbsp;כִּי פַחַד אֵלַי אֵיד אֵל וּמִשְּׂאֵתֹו לֹא אוּכָל׃<p>

<span class="reftext"><b>24</b></span>&nbsp;אִם־שַׂמְתִּי זָהָב כִּסְלִי וְלַכֶּתֶם אָמַרְתִּי מִבְטַחִי׃<p>

<span class="reftext"><b>25</b></span>&nbsp;אִם־אֶשְׂמַח כִּי־רַב חֵילִי וְכִי־כַבִּיר מָצְאָה יָדִי׃<p>

<span class="reftext"><b>26</b></span>&nbsp;אִם־אֶרְאֶה אֹור כִּי יָהֵל וְיָרֵחַ יָקָר הֹלֵךְ׃<p>

<span class="reftext"><b>27</b></span>&nbsp;וַיִּפְתְּ בַּסֵּתֶר לִבִּי וַתִּשַּׁק יָדִי לְפִי׃<p>

<span class="reftext"><b>28</b></span>&nbsp;גַּם־הוּא עָוֹן פְּלִילִי כִּי־כִחַשְׁתִּי לָאֵל מִמָּעַל׃<p>

<span class="reftext"><b>29</b></span>&nbsp;אִם־אֶשְׂמַח בְּפִיד מְשַׂנְאִי וְהִתְעֹרַרְתִּי כִּי־מְצָאֹו רָע׃<p>

<span class="reftext"><b>30</b></span>&nbsp;וְלֹא־נָתַתִּי לַחֲטֹא חִכִּי לִשְׁאֹל בְּאָלָה נַפְשֹׁו׃<p>

<span class="reftext"><b>31</b></span>&nbsp;אִם־לֹא אָמְרוּ מְתֵי אָהֳלִי מִי־יִתֵּן מִבְּשָׂרֹו לֹא נִשְׂבָּע׃<p>

<span class="reftext"><b>32</b></span>&nbsp;בַּחוּץ לֹא־יָלִין גֵּר דְּלָתַי לָאֹרַח אֶפְתָּח׃<p>

<span class="reftext"><b>33</b></span>&nbsp;אִם־כִּסִּיתִי כְאָדָם פְּשָׁעָי לִטְמֹון בְּחֻבִּי עֲוֹנִי׃<p>

<span class="reftext"><b>34</b></span>&nbsp;כִּי אֶעֱרֹוץ הָמֹון רַבָּה וּבוּז־מִשְׁפָּחֹות יְחִתֵּנִי וָאֶדֹּם לֹא־אֵצֵא פָתַח׃<p>

<span class="reftext"><b>35</b></span>&nbsp;מִי יִתֶּן־לִי שֹׁמֵעַ לִי הֶן־תָּוִי שַׁדַּי יַעֲנֵנִי וְסֵפֶר כָּתַב אִישׁ רִיבִי׃<p>

<span class="reftext"><b>36</b></span>&nbsp;אִם־לֹא עַל־שִׁכְמִי אֶשָּׂאֶנּוּ אֶעֶנְדֶנּוּ עֲטָרֹות לִי׃<p>

<span class="reftext"><b>37</b></span>&nbsp;מִסְפַּר צְעָדַי אַגִּידֶנּוּ כְּמֹו־נָגִיד אֲקָרֲבֶנּוּ׃<p>

<span class="reftext"><b>38</b></span>&nbsp;אִם־עָלַי אַדְמָתִי תִזְעָק וְיַחַד תְּלָמֶיהָ יִבְכָּיוּן׃<p>

<span class="reftext"><b>39</b></span>&nbsp;אִם־כֹּחָהּ אָכַלְתִּי בְלִי־כָסֶף וְנֶפֶשׁ בְּעָלֶיהָ הִפָּחְתִּי׃<p>

<span class="reftext"><b>40</b></span>&nbsp;תַּחַת חִטָּה יֵצֵא חֹוחַ וְתַחַת־שְׂעֹרָה בָאְשָׁה תַּמּוּ דִּבְרֵי אִיֹּוב׃ ף<p></div>
</body></html>
