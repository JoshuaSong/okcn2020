<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;דִּבְרֵי לְמוּאֵל מֶלֶךְ מַשָּׂא אֲשֶׁר־יִסְּרַתּוּ אִמֹּו׃<p>

<span class="reftext"><b>2</b></span>&nbsp;מַה־בְּרִי וּמַה־בַּר־בִּטְנִי וּמֶה בַּר־נְדָרָי׃<p>

<span class="reftext"><b>3</b></span>&nbsp;אַל־תִּתֵּן לַנָּשִׁים חֵילֶךָ וּדְרָכֶיךָ לַמְחֹות מְלָכִין׃<p>

<span class="reftext"><b>4</b></span>&nbsp;אַל לַמְלָכִים לְמֹואֵל אַל לַמְלָכִים שְׁתֹו־יָיִן וּלְרֹוזְנִים [כ= אֹו] [ק= אֵי] שֵׁכָר׃<p>

<span class="reftext"><b>5</b></span>&nbsp;פֶּן־יִשְׁתֶּה וְיִשְׁכַּח מְחֻקָּק וִישַׁנֶּה דִּין כָּל־בְּנֵי־עֹנִי׃<p>

<span class="reftext"><b>6</b></span>&nbsp;תְּנוּ־שֵׁכָר לְאֹובֵד וְיַיִן לְמָרֵי נָפֶשׁ׃<p>

<span class="reftext"><b>7</b></span>&nbsp;יִשְׁתֶּה וְיִשְׁכַּח רִישֹׁו וַעֲמָלֹו לֹא יִזְכָּר־עֹוד׃<p>

<span class="reftext"><b>8</b></span>&nbsp;פְּתַח־פִּיךָ לְאִלֵּם אֶל־דִּין כָּל־בְּנֵי חֲלֹוף׃<p>

<span class="reftext"><b>9</b></span>&nbsp;פְּתַח־פִּיךָ שְׁפָט־צֶדֶק וְדִין עָנִי וְאֶבְיֹון׃ ף<p>

<span class="reftext"><b>10</b></span>&nbsp;אֵשֶׁת־חַיִל מִי יִמְצָא וְרָחֹק מִפְּנִינִים מִכְרָהּ׃<p>

<span class="reftext"><b>11</b></span>&nbsp;בָּטַח בָּהּ לֵב בַּעְלָהּ וְשָׁלָל לֹא יֶחְסָר׃<p>

<span class="reftext"><b>12</b></span>&nbsp;גְּמָלַתְהוּ טֹוב וְלֹא־רָע כֹּל יְמֵי חַיֶּיה׃<p>

<span class="reftext"><b>13</b></span>&nbsp;דָּרְשָׁה צֶמֶר וּפִשְׁתִּים וַתַּעַשׂ בְּחֵפֶץ כַּפֶּיהָ׃<p>

<span class="reftext"><b>14</b></span>&nbsp;הָיְתָה כָּאֳנִיֹּות סֹוחֵר מִמֶּרְחָק תָּבִיא לַחְמָהּ׃<p>

<span class="reftext"><b>15</b></span>&nbsp;וַתָּקָם בְּעֹוד לַיְלָה וַתִּתֵּן טֶרֶף לְבֵיתָהּ וְחֹק לְנַעֲרֹתֶיהָ׃<p>

<span class="reftext"><b>16</b></span>&nbsp;זָמְמָה שָׂדֶה וַתִּקָּחֵהוּ מִפְּרִי כַפֶּיהָ [כ= נְטַע] [ק= נָטְעָה] כָּרֶם׃<p>

<span class="reftext"><b>17</b></span>&nbsp;חָגְרָה בְעֹוז מָתְנֶיהָ וַתְּאַמֵּץ זְרֹעֹותֶיהָ׃<p>

<span class="reftext"><b>18</b></span>&nbsp;טָעֲמָה כִּי־טֹוב סַחְרָהּ לֹא־יִכְבֶּה [כ= בַלַּיִל] [ק= בַלַּיְלָה] נֵרָהּ׃<p>

<span class="reftext"><b>19</b></span>&nbsp;יָדֶיהָ שִׁלְּחָה בַכִּישֹׁור וְכַפֶּיהָ תָּמְכוּ פָלֶךְ׃<p>

<span class="reftext"><b>20</b></span>&nbsp;כַּפָּהּ פָּרְשָׂה לֶעָנִי וְיָדֶיהָ שִׁלְּחָה לָאֶבְיֹון׃<p>

<span class="reftext"><b>21</b></span>&nbsp;לֹא־תִירָא לְבֵיתָהּ מִשָּׁלֶג כִּי כָל־בֵּיתָהּ לָבֻשׁ שָׁנִים׃<p>

<span class="reftext"><b>22</b></span>&nbsp;מַרְבַדִּים עָשְׂתָה־לָּהּ שֵׁשׁ וְאַרְגָּמָן לְבוּשָׁהּ׃<p>

<span class="reftext"><b>23</b></span>&nbsp;נֹודָע בַּשְּׁעָרִים בַּעְלָהּ בְּשִׁבְתֹּו עִם־זִקְנֵי־אָרֶץ׃<p>

<span class="reftext"><b>24</b></span>&nbsp;סָדִין עָשְׂתָה וַתִּמְכֹּר וַחֲגֹור נָתְנָה לַכְּנַעֲנִי׃<p>

<span class="reftext"><b>25</b></span>&nbsp;עֹז־וְהָדָר לְבוּשָׁהּ וַתִּשְׂחַק לְיֹום אַחֲרֹון׃<p>

<span class="reftext"><b>26</b></span>&nbsp;פִּיהָ פָּתְחָה בְחָכְמָה וְתֹורַת־חֶסֶד עַל־לְשֹׁונָהּ׃<p>

<span class="reftext"><b>27</b></span>&nbsp;צֹופִיָּה הֲלִיכֹות בֵּיתָהּ וְלֶחֶם עַצְלוּת לֹא תֹאכֵל׃<p>

<span class="reftext"><b>28</b></span>&nbsp;קָמוּ בָנֶיהָ וַיְאַשְּׁרוּהָ בַּעְלָהּ וַיְהַלְלָהּ׃<p>

<span class="reftext"><b>29</b></span>&nbsp;רַבֹּות בָּנֹות עָשׂוּ חָיִל וְאַתְּ עָלִית עַל־כֻּלָּנָה׃<p>

<span class="reftext"><b>30</b></span>&nbsp;שֶׁקֶר הַחֵן וְהֶבֶל הַיֹּפִי אִשָּׁה יִרְאַת־יְהוָה הִיא תִתְהַלָּל׃<p>

<span class="reftext"><b>31</b></span>&nbsp;תְּנוּ־לָהּ מִפְּרִי יָדֶיהָ וִיהַלְלוּהָ בַשְּׁעָרִים מַעֲשֶׂיהָ׃<p></div>
</body></html>
