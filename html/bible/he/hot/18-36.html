<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיֹּסֶף אֱלִיהוּא וַיֹּאמַר׃<p>

<span class="reftext"><b>2</b></span>&nbsp;כַּתַּר־לִי זְעֵיר וַאֲחַוֶּךָּ כִּי עֹוד לֶאֱלֹוהַּ מִלִּים׃<p>

<span class="reftext"><b>3</b></span>&nbsp;אֶשָּׂא דֵעִי לְמֵרָחֹוק וְלְפֹעֲלִי אֶתֵּן־צֶדֶק׃<p>

<span class="reftext"><b>4</b></span>&nbsp;כִּי־אָמְנָם לֹא־שֶׁקֶר מִלָּי תְּמִים דֵּעֹות עִמָּךְ׃<p>

<span class="reftext"><b>5</b></span>&nbsp;הֶן־אֵל כַּבִּיר וְלֹא יִמְאָס כַּבִּיר כֹּחַ לֵב׃<p>

<span class="reftext"><b>6</b></span>&nbsp;לֹא־יְחַיֶּה רָשָׁע וּמִשְׁפַּט עֲנִיִּים יִתֵּן׃<p>

<span class="reftext"><b>7</b></span>&nbsp;לֹא־יִגְרַע מִצַּדִּיק עֵינָיו וְאֶת־מְלָכִים לַכִּסֵּא וַיֹּשִׁיבֵם לָנֶצַח וַיִּגְבָּהוּ׃<p>

<span class="reftext"><b>8</b></span>&nbsp;וְאִם־אֲסוּרִים בַּזִּקִּים יִלָּכְדוּן בְּחַבְלֵי־עֹנִי׃<p>

<span class="reftext"><b>9</b></span>&nbsp;וַיַּגֵּד לָהֶם פָּעֳלָם וּפִשְׁעֵיהֶם כִּי יִתְגַּבָּרוּ׃<p>

<span class="reftext"><b>10</b></span>&nbsp;וַיִּגֶל אָזְנָם לַמּוּסָר וַיֹּאמֶר כִּי־יְשֻׁבוּן מֵאָוֶן׃<p>

<span class="reftext"><b>11</b></span>&nbsp;אִם־יִשְׁמְעוּ וְיַעֲבֹדוּ יְכַלּוּ יְמֵיהֶם בַּטֹּוב וּשְׁנֵיהֶם בַּנְּעִימִים׃<p>

<span class="reftext"><b>12</b></span>&nbsp;וְאִם־לֹא יִשְׁמְעוּ בְּשֶׁלַח יַעֲבֹרוּ וְיִגְוְעוּ כִּבְלִי־דָעַת׃<p>

<span class="reftext"><b>13</b></span>&nbsp;וְחַנְפֵי־לֵב יָשִׂימוּ אָף לֹא יְשַׁוְּעוּ כִּי אֲסָרָם׃<p>

<span class="reftext"><b>14</b></span>&nbsp;תָּמֹת בַּנֹּעַר נַפְשָׁם וְחַיָּתָם בַּקְּדֵשִׁים׃<p>

<span class="reftext"><b>15</b></span>&nbsp;יְחַלֵּץ עָנִי בְעָנְיֹו וְיִגֶל בַּלַּחַץ אָזְנָם׃<p>

<span class="reftext"><b>16</b></span>&nbsp;וְאַף הֲסִיתְכָ* מִפִּי־צָר רַחַב לֹא־מוּצָק תַּחְתֶּיהָ וְנַחַת שֻׁלְחָנְךָ מָלֵא דָשֶׁן׃<p>

<span class="reftext"><b>17</b></span>&nbsp;וְדִין־רָשָׁע מָלֵאתָ דִּין וּמִשְׁפָּט יִתְמֹכוּ׃<p>

<span class="reftext"><b>18</b></span>&nbsp;כִּי־חֵמָה פֶּן־יְסִיתְךָ בְסָפֶק וְרָב־כֹּפֶר אַל־יַטֶּךָּ׃<p>

<span class="reftext"><b>19</b></span>&nbsp;הֲיַעֲרֹךְ שׁוּעֲךָ לֹא בְצָר וְכֹל מַאֲמַצֵּי־כֹחַ׃<p>

<span class="reftext"><b>20</b></span>&nbsp;אַל־תִּשְׁאַף הַלָּיְלָה לַעֲלֹות עַמִּים תַּחְתָּם׃<p>

<span class="reftext"><b>21</b></span>&nbsp;הִשָּׁמֶר אַל־תֵּפֶן אֶל־אָוֶן כִּי־עַל־זֶה* בָּחַרְתָּ מֵעֹנִי׃<p>

<span class="reftext"><b>22</b></span>&nbsp;הֶן־אֵל יַשְׂגִּיב בְּכֹחֹו מִי כָמֹהוּ מֹורֶה׃<p>

<span class="reftext"><b>23</b></span>&nbsp;מִי־פָקַד עָלָיו דַּרְכֹּו וּמִי־אָמַר פָּעַלְתָּ עַוְלָה׃<p>

<span class="reftext"><b>24</b></span>&nbsp;זְכֹר כִּי־תַשְׂגִּיא פָעֳלֹו אֲשֶׁר שֹׁרְרוּ אֲנָשִׁים׃<p>

<span class="reftext"><b>25</b></span>&nbsp;כָּל־אָדָם חָזוּ־בֹו אֱנֹושׁ יַבִּיט מֵרָחֹוק׃<p>

<span class="reftext"><b>26</b></span>&nbsp;הֶן־אֵל שַׂגִּיא וְלֹא נֵדָע מִסְפַּר שָׁנָיו וְלֹא־חֵקֶר׃<p>

<span class="reftext"><b>27</b></span>&nbsp;כִּי יְגָרַע נִטְפֵי־מָיִם יָזֹקּוּ מָטָר לְאֵדֹו׃<p>

<span class="reftext"><b>28</b></span>&nbsp;אֲשֶׁר־יִזְּלוּ שְׁחָקִים יִרְעֲפוּ עֲלֵי אָדָם רָב׃<p>

<span class="reftext"><b>29</b></span>&nbsp;אַף אִם־יָבִין מִפְרְשֵׂי־עָב תְּשֻׁאֹות סֻכָּתֹו׃<p>

<span class="reftext"><b>30</b></span>&nbsp;הֵן־פָּרַשׂ עָלָיו אֹורֹו וְשָׁרְשֵׁי הַיָּם כִּסָּה׃<p>

<span class="reftext"><b>31</b></span>&nbsp;כִּי־בָם יָדִין עַמִּים יִתֶּן־אֹכֶל לְמַכְבִּיר׃<p>

<span class="reftext"><b>32</b></span>&nbsp;עַל־כַּפַּיִם כִּסָּה־אֹור וַיְצַו עָלֶיהָ בְמַפְגִּיעַ׃<p>

<span class="reftext"><b>33</b></span>&nbsp;יַגִּיד עָלָיו רֵעֹו מִקְנֶה אַף עַל־עֹולֶה׃<p></div>
</body></html>
