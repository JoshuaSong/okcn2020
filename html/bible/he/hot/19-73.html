<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מִזְמֹור לְאָסָף אַךְ טֹוב לְיִשְׂרָאֵל אֱלֹהִים לְבָרֵי לֵבָב׃<p>

<span class="reftext"><b>2</b></span>&nbsp;וַאֲנִי כִּמְעַט [כ= נָטוּי] [ק= נָטָיוּ] רַגְלָי כְּאַיִן [כ= שֻׁפְּכָה] [ק= שֻׁפְּכוּ] אֲשֻׁרָי׃<p>

<span class="reftext"><b>3</b></span>&nbsp;כִּי־קִנֵּאתִי בַּהֹולְלִים שְׁלֹום רְשָׁעִים אֶרְאֶה׃<p>

<span class="reftext"><b>4</b></span>&nbsp;כִּי אֵין חַרְצֻבֹּות לְמֹותָם וּבָרִיא אוּלָם׃<p>

<span class="reftext"><b>5</b></span>&nbsp;בַּעֲמַל אֱנֹושׁ אֵינֵמֹו וְעִם־אָדָם לֹא יְנֻגָּעוּ׃<p>

<span class="reftext"><b>6</b></span>&nbsp;לָכֵן עֲנָקַתְמֹו גַאֲוָה יַעֲטָף־שִׁית חָמָס לָמֹו׃<p>

<span class="reftext"><b>7</b></span>&nbsp;יָצָא מֵחֵלֶב עֵינֵמֹו עָבְרוּ מַשְׂכִּיֹּות לֵבָב׃<p>

<span class="reftext"><b>8</b></span>&nbsp;יָמִיקוּ וִידַבְּרוּ בְרָע עֹשֶׁק מִמָּרֹום יְדַבֵּרוּ׃<p>

<span class="reftext"><b>9</b></span>&nbsp;שַׁתּוּ בַשָּׁמַיִם פִּיהֶם וּלְשֹׁונָם תִּהֲלַךְ בָּאָרֶץ׃<p>

<span class="reftext"><b>10</b></span>&nbsp;לָכֵן [כ= יָשִׁיב] [ק= יָשׁוּב] עַמֹּו הֲלֹם וּמֵי מָלֵא יִמָּצוּ לָמֹו׃<p>

<span class="reftext"><b>11</b></span>&nbsp;וְאָמְרוּ אֵיכָה יָדַע־אֵל וְיֵשׁ דֵּעָה בְעֶלְיֹון׃<p>

<span class="reftext"><b>12</b></span>&nbsp;הִנֵּה־אֵלֶּה רְשָׁעִים וְשַׁלְוֵי עֹולָם הִשְׂגּוּ־חָיִל׃<p>

<span class="reftext"><b>13</b></span>&nbsp;אַךְ־רִיק זִכִּיתִי לְבָבִי וָאֶרְחַץ בְּנִקָּיֹון כַּפָּי׃<p>

<span class="reftext"><b>14</b></span>&nbsp;וָאֱהִי נָגוּעַ כָּל־הַיֹּום וְתֹוכַחְתִּי לַבְּקָרִים׃<p>

<span class="reftext"><b>15</b></span>&nbsp;אִם־אָמַרְתִּי אֲסַפְּרָה כְמֹו הִנֵּה דֹור בָּנֶיךָ בָגָדְתִּי׃<p>

<span class="reftext"><b>16</b></span>&nbsp;וָאֲחַשְּׁבָה לָדַעַת זֹאת עָמָל [כ= הִיא] [ק= הוּא] בְעֵינָי׃<p>

<span class="reftext"><b>17</b></span>&nbsp;עַד־אָבֹוא אֶל־מִקְדְּשֵׁי־אֵל אָבִינָה לְאַחֲרִיתָם׃<p>

<span class="reftext"><b>18</b></span>&nbsp;אַךְ בַּחֲלָקֹות תָּשִׁית לָמֹו הִפַּלְתָּם לְמַשּׁוּאֹות׃<p>

<span class="reftext"><b>19</b></span>&nbsp;אֵיךְ הָיוּ לְשַׁמָּה כְרָגַע סָפוּ תַמּוּ מִן־בַּלָּהֹות׃<p>

<span class="reftext"><b>20</b></span>&nbsp;כַּחֲלֹום מֵהָקִיץ אֲדֹנָי בָּעִיר צַלְםָם תִּבְזֶה׃<p>

<span class="reftext"><b>21</b></span>&nbsp;כִּי יִתְחַמֵּץ לְבָבִי וְכִלְיֹותַי אֶשְׁתֹּוןָן׃<p>

<span class="reftext"><b>22</b></span>&nbsp;וַאֲנִי־בַעַר וְלֹא אֵדָע בְּהֵמֹות הָיִיתִי עִמָּךְ׃<p>

<span class="reftext"><b>23</b></span>&nbsp;וַאֲנִי תָמִיד עִמָּךְ אָחַזְתָּ בְּיַד־יְמִינִי׃<p>

<span class="reftext"><b>24</b></span>&nbsp;בַּעֲצָתְךָ תַנְחֵנִי וְאַחַר כָּבֹוד תִּקָּחֵנִי׃<p>

<span class="reftext"><b>25</b></span>&nbsp;מִי־לִי בַשָּׁמָיִם וְעִמְּךָ לֹא־חָפַצְתִּי בָאָרֶץ׃<p>

<span class="reftext"><b>26</b></span>&nbsp;כָּלָה שְׁאֵרִי וּלְבָבִי צוּר־לְבָבִי וְחֶלְקִי אֱלֹהִים לְעֹולָם׃<p>

<span class="reftext"><b>27</b></span>&nbsp;כִּי־הִנֵּה רְחֵקֶיךָ יֹאבֵדוּ הִצְמַתָּה כָּל־זֹונֶה מִמֶּךָּ׃<p>

<span class="reftext"><b>28</b></span>&nbsp;וַאֲנִי קִרֲבַת אֱלֹהִים לִי־טֹוב שַׁתִּי בַּאדֹנָי יְהֹוִה מַחְסִי לְסַפֵּר כָּל־מַלְאֲכֹותֶיךָ׃<p></div>
</body></html>
