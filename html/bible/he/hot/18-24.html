<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מַדּוּעַ מִשַּׁדַּי לֹא־נִצְפְּנוּ עִתִּים [כ= וְיָדְעוּ] [ק= וְיֹדְעָיו] לֹא־חָזוּ יָמָיו׃<p>

<span class="reftext"><b>2</b></span>&nbsp;גְּבֻלֹות יַשִּׂיגוּ עֵדֶר גָּזְלוּ וַיִּרְעוּ׃<p>

<span class="reftext"><b>3</b></span>&nbsp;חֲמֹור יְתֹומִים יִנְהָגוּ יַחְבְּלוּ שֹׁור אַלְמָנָה׃<p>

<span class="reftext"><b>4</b></span>&nbsp;יַטּוּ אֶבְיֹונִים מִדָּרֶךְ יַחַד חֻבְּאוּ עֲנִיֵּי־אָרֶץ׃<p>

<span class="reftext"><b>5</b></span>&nbsp;הֵן פְּרָאִים בַּמִּדְבָּר יָצְאוּ בְּפָעֳלָם מְשַׁחֲרֵי לַטָּרֶף עֲרָבָה לֹו לֶחֶם לַנְּעָרִים׃<p>

<span class="reftext"><b>6</b></span>&nbsp;בַּשָּׂדֶה בְּלִילֹו [כ= יַקְצִירוּ] [ק= יִקְצֹורוּ] וְכֶרֶם רָשָׁע יְלַקֵּשׁוּ׃<p>

<span class="reftext"><b>7</b></span>&nbsp;עָרֹום יָלִינוּ מִבְּלִי לְבוּשׁ וְאֵין כְּסוּת בַּקָּרָה׃<p>

<span class="reftext"><b>8</b></span>&nbsp;מִזֶּרֶם הָרִים יִרְטָבוּ וּמִבְּלִי מַחְסֶה חִבְּקוּ־צוּר׃<p>

<span class="reftext"><b>9</b></span>&nbsp;יִגְזְלוּ מִשֹּׁד יָתֹום וְעַל־עָנִי יַחְבֹּלוּ׃<p>

<span class="reftext"><b>10</b></span>&nbsp;עָרֹום הִלְּכוּ בְּלִי לְבוּשׁ וּרְעֵבִים נָשְׂאוּ עֹמֶר׃<p>

<span class="reftext"><b>11</b></span>&nbsp;בֵּין־שׁוּרֹתָם יַצְהִירוּ יְקָבִים דָּרְכוּ וַיִּצְמָאוּ׃<p>

<span class="reftext"><b>12</b></span>&nbsp;מֵעִיר מְתִים יִנְאָקוּ וְנֶפֶשׁ־חֲלָלִים תְּשַׁוֵּעַ וֶאֱלֹוהַּ לֹא־יָשִׂים תִּפְלָה׃<p>

<span class="reftext"><b>13</b></span>&nbsp;הֵמָּה הָיוּ בְּמֹרְדֵי־אֹור לֹא־הִכִּירוּ דְרָכָיו וְלֹא יָשְׁבוּ בִּנְתִיבֹתָיו׃<p>

<span class="reftext"><b>14</b></span>&nbsp;לָאֹור יָקוּם רֹוצֵחַ יִקְטָל־עָנִי וְאֶבְיֹון וּבַלַּיְלָה יְהִי כַגַּנָּב׃<p>

<span class="reftext"><b>15</b></span>&nbsp;וְעֵין נֹאֵף שָׁמְרָה נֶשֶׁף לֵאמֹר לֹא־תְשׁוּרֵנִי עָיִן וְסֵתֶר פָּנִים יָשִׂים׃<p>

<span class="reftext"><b>16</b></span>&nbsp;חָתַר בַּחֹשֶׁךְ בָּתִּים יֹוםָם חִתְּמוּ־לָמֹו לֹא־יָדְעוּ אֹור׃<p>

<span class="reftext"><b>17</b></span>&nbsp;כִּי יַחְדָּו בֹּקֶר לָמֹו צַלְמָוֶת כִּי־יַכִּיר בַּלְהֹות צַלְמָוֶת׃<p>

<span class="reftext"><b>18</b></span>&nbsp;קַל־הוּא עַל־פְּנֵי־מַיִם תְּקֻלַּל חֶלְקָתָם בָּאָרֶץ לֹא־יִפְנֶה דֶּרֶךְ כְּרָמִים׃<p>

<span class="reftext"><b>19</b></span>&nbsp;צִיָּה גַם־חֹם יִגְזְלוּ מֵימֵי־שֶׁלֶג שְׁאֹול חָטָאוּ׃<p>

<span class="reftext"><b>20</b></span>&nbsp;יִשְׁכָּחֵהוּ רֶחֶם מְתָקֹו רִמָּה עֹוד לֹא־יִזָּכֵר וַתִּשָּׁבֵר כָּעֵץ עַוְלָה׃<p>

<span class="reftext"><b>21</b></span>&nbsp;רֹעֶה עֲקָרָה לֹא תֵלֵד וְאַלְמָנָה לֹא יְיֵטִיב׃<p>

<span class="reftext"><b>22</b></span>&nbsp;וּמָשַׁךְ אַבִּירִים בְּכֹחֹו יָקוּם וְלֹא־יַאֲמִין בַּחַיִּין׃<p>

<span class="reftext"><b>23</b></span>&nbsp;יִתֶּן־לֹו לָבֶטַח וְיִשָּׁעֵן וְעֵינֵיהוּ עַל־דַּרְכֵיהֶם׃<p>

<span class="reftext"><b>24</b></span>&nbsp;רֹומּוּ מְּעַט* וְאֵינֶנּוּ וְהֻמְּכוּ כַּכֹּל יִקָּפְצוּן וּכְרֹאשׁ שִׁבֹּלֶת יִמָּלוּ׃<p>

<span class="reftext"><b>25</b></span>&nbsp;וְאִם־לֹא אֵפֹו מִי יַכְזִיבֵנִי וְיָשֵׂם לְאַל מִלָּתִי׃ ס<p></div>
</body></html>
