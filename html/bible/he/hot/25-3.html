<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אֲנִי הַגֶּבֶר רָאָה עֳנִי בְּשֵׁבֶט עֶבְרָתֹו׃<p>

<span class="reftext"><b>2</b></span>&nbsp;אֹותִי נָהַג וַיֹּלַךְ חֹשֶׁךְ וְלֹא־אֹור׃<p>

<span class="reftext"><b>3</b></span>&nbsp;אַךְ בִּי יָשֻׁב יַהֲפֹךְ יָדֹו כָּל־הַיֹּום׃ ס<p>

<span class="reftext"><b>4</b></span>&nbsp;בִּלָּה בְשָׂרִי וְעֹורִי שִׁבַּר עַצְמֹותָי׃<p>

<span class="reftext"><b>5</b></span>&nbsp;בָּנָה עָלַי וַיַּקַּף רֹאשׁ וּתְלָאָה׃<p>

<span class="reftext"><b>6</b></span>&nbsp;בְּמַחֲשַׁכִּים הֹושִׁיבַנִי כְּמֵתֵי עֹולָם׃ ס<p>

<span class="reftext"><b>7</b></span>&nbsp;גָּדַר בַּעֲדִי וְלֹא אֵצֵא הִכְבִּיד נְחָשְׁתִּי׃<p>

<span class="reftext"><b>8</b></span>&nbsp;גַּם כִּי אֶזְעַק וַאֲשַׁוֵּעַ שָׂתַם תְּפִלָּתִי׃<p>

<span class="reftext"><b>9</b></span>&nbsp;גָּדַר דְּרָכַי בְּגָזִית נְתִיבֹתַי עִוָּה׃ ס<p>

<span class="reftext"><b>10</b></span>&nbsp;דֹּב אֹרֵב הוּא לִי [כ= אַרְיֵה] [ק= אֲרִי] בְּמִסְתָּרִים׃<p>

<span class="reftext"><b>11</b></span>&nbsp;דְּרָכַי סֹורֵר וַיְפַשְּׁחֵנִי שָׂמַנִי שֹׁםֵם׃<p>

<span class="reftext"><b>12</b></span>&nbsp;דָּרַךְ קַשְׁתֹּו וַיַּצִּיבֵנִי כַּמַּטָּרָא לַחֵץ׃ ס<p>

<span class="reftext"><b>13</b></span>&nbsp;הֵבִיא בְּכִלְיֹותָי בְּנֵי אַשְׁפָּתֹו׃<p>

<span class="reftext"><b>14</b></span>&nbsp;הָיִיתִי שְּׂחֹק* לְכָל־עַמִּי נְגִינָתָם כָּל־הַיֹּום׃<p>

<span class="reftext"><b>15</b></span>&nbsp;הִשְׂבִּיעַנִי בַמְּרֹורִים הִרְוַנִי לַעֲנָה׃ ס<p>

<span class="reftext"><b>16</b></span>&nbsp;וַיַּגְרֵס בֶּחָץָץ שִׁנָּי הִכְפִּישַׁנִי בָּאֵפֶר׃<p>

<span class="reftext"><b>17</b></span>&nbsp;וַתִּזְנַח מִשָּׁלֹום נַפְשִׁי נָשִׁיתִי טֹובָה׃<p>

<span class="reftext"><b>18</b></span>&nbsp;וָאֹמַר אָבַד נִצְחִי וְתֹוחַלְתִּי מֵיְהוָה׃ ס<p>

<span class="reftext"><b>19</b></span>&nbsp;זְכָר־עָנְיִי וּמְרוּדִי לַעֲנָה וָרֹאשׁ׃<p>

<span class="reftext"><b>20</b></span>&nbsp;זָכֹור תִּזְכֹּור [כ= וְתָשִׁיחַ] [ק= וְתָשֹׁוחַ] עָלַי נַפְשִׁי׃<p>

<span class="reftext"><b>21</b></span>&nbsp;זֹאת אָשִׁיב אֶל־לִבִּי עַל־כֵּן אֹוחִיל׃ ס<p>

<span class="reftext"><b>22</b></span>&nbsp;חַסְדֵי יְהוָה כִּי לֹא־תָמְנוּ כִּי לֹא־כָלוּ רַחֲמָיו׃<p>

<span class="reftext"><b>23</b></span>&nbsp;חֲדָשִׁים לַבְּקָרִים רַבָּה אֱמוּנָתֶךָ׃<p>

<span class="reftext"><b>24</b></span>&nbsp;חֶלְקִי יְהוָה אָמְרָה נַפְשִׁי עַל־כֵּן אֹוחִיל לֹו׃ ס<p>

<span class="reftext"><b>25</b></span>&nbsp;טֹוב יְהוָה לְקֹוָוק לְנֶפֶשׁ תִּדְרְשֶׁנּוּ׃<p>

<span class="reftext"><b>26</b></span>&nbsp;טֹוב וְיָחִיל וְדוּםָם לִתְשׁוּעַת יְהוָה׃<p>

<span class="reftext"><b>27</b></span>&nbsp;טֹוב לַגֶּבֶר כִּי־יִשָּׂא עֹל בִּנְעוּרָיו׃ ס<p>

<span class="reftext"><b>28</b></span>&nbsp;יֵשֵׁב בָּדָד וְיִדֹּם כִּי נָטַל עָלָיו׃<p>

<span class="reftext"><b>29</b></span>&nbsp;יִתֵּן בֶּעָפָר פִּיהוּ אוּלַי יֵשׁ תִּקְוָה׃<p>

<span class="reftext"><b>30</b></span>&nbsp;יִתֵּן לְמַכֵּהוּ לֶחִי יִשְׂבַּע בְּחֶרְפָּה׃ ס<p>

<span class="reftext"><b>31</b></span>&nbsp;כִּי לֹא יִזְנַח לְעֹולָם אֲדֹנָי׃<p>

<span class="reftext"><b>32</b></span>&nbsp;כִּי אִם־הֹוגָה וְרִחַם כְּרֹב [כ= חַסְדֹּו] [ק= חֲסָדָיו]׃<p>

<span class="reftext"><b>33</b></span>&nbsp;כִּי לֹא עִנָּה מִלִּבֹּו וַיַּגֶּה בְּנֵי־אִישׁ׃ ס<p>

<span class="reftext"><b>34</b></span>&nbsp;לְדַכֵּא תַּחַת רַגְלָיו כֹּל אֲסִירֵי אָרֶץ׃<p>

<span class="reftext"><b>35</b></span>&nbsp;לְהַטֹּות מִשְׁפַּט־גָּבֶר נֶגֶד פְּנֵי עֶלְיֹון׃<p>

<span class="reftext"><b>36</b></span>&nbsp;לְעַוֵּת אָדָם בְּרִיבֹו אֲדֹנָי לֹא רָאָה׃ ס<p>

<span class="reftext"><b>37</b></span>&nbsp;מִי זֶה אָמַר וַתֶּהִי אֲדֹנָי לֹא צִוָּה׃<p>

<span class="reftext"><b>38</b></span>&nbsp;מִפִּי עֶלְיֹון לֹא תֵצֵא הָרָעֹות וְהַטֹּוב׃<p>

<span class="reftext"><b>39</b></span>&nbsp;מַה־יִּתְאֹוןֵן אָדָם חָי גֶּבֶר עַל־[כ= חֶטְאֹו] [ק= חֲטָאָיו]׃ ס<p>

<span class="reftext"><b>40</b></span>&nbsp;נַחְפְּשָׂה דְרָכֵינוּ וְנַחְקֹרָה וְנָשׁוּבָה עַד־יְהוָה׃<p>

<span class="reftext"><b>41</b></span>&nbsp;נִשָּׂא לְבָבֵנוּ אֶל־כַּפָּיִם אֶל־אֵל בַּשָּׁמָיִם׃<p>

<span class="reftext"><b>42</b></span>&nbsp;נַחְנוּ פָשַׁעְנוּ וּמָרִינוּ אַתָּה לֹא סָלָחְתָּ׃ ס<p>

<span class="reftext"><b>43</b></span>&nbsp;סַכֹּתָה בָאַף וַתִּרְדְּפֵנוּ הָרַגְתָּ לֹא חָמָלְתָּ׃<p>

<span class="reftext"><b>44</b></span>&nbsp;סַכֹּותָה בֶעָןָן לָךְ מֵעֲבֹור תְּפִלָּה׃<p>

<span class="reftext"><b>45</b></span>&nbsp;סְחִי וּמָאֹוס תְּשִׂימֵנוּ בְּקֶרֶב הָעַמִּים׃ ס<p>

<span class="reftext"><b>46</b></span>&nbsp;פָּצוּ עָלֵינוּ פִּיהֶם כָּל־אֹיְבֵינוּ׃<p>

<span class="reftext"><b>47</b></span>&nbsp;פַּחַד וָפַחַת הָיָה לָנוּ הַשֵּׁאת וְהַשָּׁבֶר׃<p>

<span class="reftext"><b>48</b></span>&nbsp;פַּלְגֵי־מַיִם תֵּרַד עֵינִי עַל־שֶׁבֶר בַּת־עַמִּי׃ ס<p>

<span class="reftext"><b>49</b></span>&nbsp;עֵינִי נִגְּרָה וְלֹא תִדְמֶה מֵאֵין הֲפֻגֹות׃<p>

<span class="reftext"><b>50</b></span>&nbsp;עַד־יַשְׁקִיף וְיֵרֶא יְהוָה מִשָּׁמָיִם׃<p>

<span class="reftext"><b>51</b></span>&nbsp;עֵינִי עֹולְלָה לְנַפְשִׁי מִכֹּל בְּנֹות עִירִי׃ ס<p>

<span class="reftext"><b>52</b></span>&nbsp;צֹוד צָדוּנִי כַּצִּפֹּור אֹיְבַי חִנָּם׃<p>

<span class="reftext"><b>53</b></span>&nbsp;צָמְתוּ בַבֹּור חַיָּי וַיַּדּוּ־אֶבֶן בִּי׃<p>

<span class="reftext"><b>54</b></span>&nbsp;צָפוּ־מַיִם עַל־רֹאשִׁי אָמַרְתִּי נִגְזָרְתִּי׃ ס<p>

<span class="reftext"><b>55</b></span>&nbsp;קָרָאתִי שִׁמְךָ יְהוָה מִבֹּור תַּחְתִּיֹּות׃<p>

<span class="reftext"><b>56</b></span>&nbsp;קֹולִי שָׁמָעְתָּ אַל־תַּעְלֵם אָזְנְךָ לְרַוְחָתִי לְשַׁוְעָתִי׃<p>

<span class="reftext"><b>57</b></span>&nbsp;קָרַבְתָּ בְּיֹום אֶקְרָאֶךָּ אָמַרְתָּ אַל־תִּירָא׃ ס<p>

<span class="reftext"><b>58</b></span>&nbsp;רַבְתָּ אֲדֹנָי רִיבֵי נַפְשִׁי גָּאַלְתָּ חַיָּי׃<p>

<span class="reftext"><b>59</b></span>&nbsp;רָאִיתָה יְהוָה עַוָּתָתִי שָׁפְטָה מִשְׁפָּטִי׃<p>

<span class="reftext"><b>60</b></span>&nbsp;רָאִיתָה כָּל־נִקְמָתָם כָּל־מַחְשְׁבֹתָם לִי׃ ס<p>

<span class="reftext"><b>61</b></span>&nbsp;שָׁמַעְתָּ חֶרְפָּתָם יְהוָה כָּל־מַחְשְׁבֹתָם עָלָי׃<p>

<span class="reftext"><b>62</b></span>&nbsp;שִׂפְתֵי קָמַי וְהֶגְיֹונָם עָלַי כָּל־הַיֹּום׃<p>

<span class="reftext"><b>63</b></span>&nbsp;שִׁבְתָּם וְקִימָתָם הַבִּיטָה אֲנִי מַנְגִּינָתָם׃ ס<p>

<span class="reftext"><b>64</b></span>&nbsp;תָּשִׁיב לָהֶם גְּמוּל יְהוָה כְּמַעֲשֵׂה יְדֵיהֶם׃<p>

<span class="reftext"><b>65</b></span>&nbsp;תִּתֵּן לָהֶם מְגִנַּת־לֵב תַּאֲלָתְךָ לָהֶם׃<p>

<span class="reftext"><b>66</b></span>&nbsp;תִּרְדֹּף בְּאַף וְתַשְׁמִידֵם מִתַּחַת שְׁמֵי יְהוָה׃ ף<p></div>
</body></html>
