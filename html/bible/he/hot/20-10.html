<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מִשְׁלֵי שְׁלֹמֹה ף בֵּן חָכָם יְשַׂמַּח־אָב וּבֵן כְּסִיל תּוּגַת אִמֹּו׃<p>

<span class="reftext"><b>2</b></span>&nbsp;לֹא־יֹועִילוּ אֹוצְרֹות רֶשַׁע וּצְדָקָה תַּצִּיל מִמָּוֶת׃<p>

<span class="reftext"><b>3</b></span>&nbsp;לֹא־יַרְעִיב יְהוָה נֶפֶשׁ צַדִּיק וְהַוַּת רְשָׁעִים יֶהְדֹּף׃<p>

<span class="reftext"><b>4</b></span>&nbsp;רָאשׁ עֹשֶׂה כַף־רְמִיָּה וְיַד חָרוּצִים תַּעֲשִׁיר׃<p>

<span class="reftext"><b>5</b></span>&nbsp;אֹגֵר בַּקַּיִץ בֵּן מַשְׂכִּיל נִרְדָּם בַּקָּצִיר בֵּן מֵבִישׁ׃<p>

<span class="reftext"><b>6</b></span>&nbsp;בְּרָכֹות לְרֹאשׁ צַדִּיק וּפִי רְשָׁעִים יְכַסֶּה חָמָס׃<p>

<span class="reftext"><b>7</b></span>&nbsp;זֵכֶר צַדִּיק לִבְרָכָה וְשֵׁם רְשָׁעִים יִרְקָב׃<p>

<span class="reftext"><b>8</b></span>&nbsp;חֲכַם־לֵב יִקַּח מִצְוֹת וֶאֱוִיל שְׂפָתַיִם יִלָּבֵט׃<p>

<span class="reftext"><b>9</b></span>&nbsp;הֹולֵךְ בַּתֹּם יֵלֶךְ בֶּטַח וּמְעַקֵּשׁ דְּרָכָיו יִוָּדֵעַ׃<p>

<span class="reftext"><b>10</b></span>&nbsp;קֹרֵצ* עַיִן יִתֵּן עַצָּבֶת וֶאֱוִיל שְׂפָתַיִם יִלָּבֵט׃<p>

<span class="reftext"><b>11</b></span>&nbsp;מְקֹור חַיִּים פִּי צַדִּיק וּפִי רְשָׁעִים יְכַסֶּה חָמָס׃<p>

<span class="reftext"><b>12</b></span>&nbsp;שִׂנְאָה תְּעֹורֵר מְדָנִים וְעַל כָּל־פְּשָׁעִים תְּכַסֶּה אַהֲבָה׃<p>

<span class="reftext"><b>13</b></span>&nbsp;בְּשִׂפְתֵי נָבֹון תִּמָּצֵא חָכְמָה וְשֵׁבֶט לְגֵו חֲסַר־לֵב׃<p>

<span class="reftext"><b>14</b></span>&nbsp;חֲכָמִים יִצְפְּנוּ־דָעַת וּפִי־אֱוִיל מְחִתָּה קְרֹבָה׃<p>

<span class="reftext"><b>15</b></span>&nbsp;הֹון עָשִׁיר קִרְיַת עֻזֹּו מְחִתַּת דַּלִּים רֵישָׁם׃<p>

<span class="reftext"><b>16</b></span>&nbsp;פְּעֻלַּת צַדִּיק לְחַיִּים תְּבוּאַת רָשָׁע לְחַטָּאת׃<p>

<span class="reftext"><b>17</b></span>&nbsp;אֹרַח לְחַיִּים שֹׁומֵר מוּסָר וְעֹוזֵב תֹּוכַחַת מַתְעֶה׃<p>

<span class="reftext"><b>18</b></span>&nbsp;מְכַסֶּה שִׂנְאָה שִׂפְתֵי־שָׁקֶר וּמֹוצִא דִבָּה הוּא כְסִיל׃<p>

<span class="reftext"><b>19</b></span>&nbsp;בְּרֹב דְּבָרִים לֹא יֶחְדַּל־פָּשַׁע וְחֹשֵׂךְ שְׂפָתָיו מַשְׂכִּיל׃<p>

<span class="reftext"><b>20</b></span>&nbsp;כֶּסֶף נִבְחָר לְשֹׁון צַדִּיק לֵב רְשָׁעִים כִּמְעָט׃<p>

<span class="reftext"><b>21</b></span>&nbsp;שִׂפְתֵי צַדִּיק יִרְעוּ רַבִּים וֶאֱוִילִים בַּחֲסַר־לֵב יָמוּתוּ׃<p>

<span class="reftext"><b>22</b></span>&nbsp;בִּרְכַּת יְהוָה הִיא תַעֲשִׁיר וְלֹא־יֹוסִף עֶצֶב עִמָּהּ׃<p>

<span class="reftext"><b>23</b></span>&nbsp;כִּשְׂחֹוק לִכְסִיל עֲשֹׂות זִמָּה וְחָכְמָה לְאִישׁ תְּבוּנָה׃<p>

<span class="reftext"><b>24</b></span>&nbsp;מְגֹורַת רָשָׁע הִיא תְבֹואֶנּוּ וְתַאֲוַת צַדִּיקִים יִתֵּן׃<p>

<span class="reftext"><b>25</b></span>&nbsp;כַּעֲבֹור סוּפָה* וְאֵין רָשָׁע וְצַדִּיק יְסֹוד עֹולָם׃<p>

<span class="reftext"><b>26</b></span>&nbsp;כַּחֹמֶץ לַשִּׁנַּיִם וְכֶעָשָׁן לָעֵינָיִם כֵּן הֶעָצֵל לְשֹׁלְחָיו׃<p>

<span class="reftext"><b>27</b></span>&nbsp;יִרְאַת יְהוָה תֹּוסִיף יָמִים וּשְׁנֹות רְשָׁעִים תִּקְצֹרְנָה׃<p>

<span class="reftext"><b>28</b></span>&nbsp;תֹּוחֶלֶת צַדִּיקִים שִׂמְחָה וְתִקְוַת רְשָׁעִים תֹּאבֵד׃<p>

<span class="reftext"><b>29</b></span>&nbsp;מָעֹוז לַתֹּם דֶּרֶךְ יְהוָה וּמְחִתָּה לְפֹעֲלֵי אָוֶן׃<p>

<span class="reftext"><b>30</b></span>&nbsp;צַדִּיק לְעֹולָם בַּל־יִמֹּוט וּרְשָׁעִים לֹא יִשְׁכְּנוּ־אָרֶץ׃<p>

<span class="reftext"><b>31</b></span>&nbsp;פִּי־צַדִּיק יָנוּב חָכְמָה וּלְשֹׁון תַּהְפֻּכֹות תִּכָּרֵת׃<p>

<span class="reftext"><b>32</b></span>&nbsp;שִׂפְתֵי צַדִּיק יֵדְעוּן רָצֹון וּפִי רְשָׁעִים תַּהְפֻּכֹות׃<p></div>
</body></html>
