<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;כַּשֶּׁלֶג בַּקַּיִץ וְכַמָּטָר בַּקָּצִיר כֵּן לֹא־נָאוֶה לִכְסִיל כָּבֹוד׃<p>

<span class="reftext"><b>2</b></span>&nbsp;כַּצִּפֹּור לָנוּד כַּדְּרֹור לָעוּף כֵּן קִלְלַת חִנָּם [כ= לֹא] [ק= לֹו] תָבֹא׃<p>

<span class="reftext"><b>3</b></span>&nbsp;שֹׁוט לַסּוּס מֶתֶג לַחֲמֹור וְשֵׁבֶט לְגֵו כְּסִילִים׃<p>

<span class="reftext"><b>4</b></span>&nbsp;אַל־תַּעַן כְּסִיל כְּאִוַּלְתֹּו פֶּן־תִּשְׁוֶה־לֹּו גַם־אָתָּה׃<p>

<span class="reftext"><b>5</b></span>&nbsp;עֲנֵה כְסִיל כְּאִוַּלְתֹּו פֶּן־יִהְיֶה חָכָם בְּעֵינָיו׃<p>

<span class="reftext"><b>6</b></span>&nbsp;מְקַצֶּה רַגְלַיִם חָמָס שֹׁתֶה שֹׁלֵחַ דְּבָרִים בְּיַד־כְּסִיל׃<p>

<span class="reftext"><b>7</b></span>&nbsp;דַּלְיוּ שֹׁקַיִמ* מִפִּסֵּחַ וּמָשָׁל בְּפִי כְסִילִים׃<p>

<span class="reftext"><b>8</b></span>&nbsp;כִּצְרֹור אֶבֶן בְּמַרְגֵּמָה כֵּן־נֹותֵן לִכְסִיל כָּבֹוד׃<p>

<span class="reftext"><b>9</b></span>&nbsp;חֹוחַ עָלָה בְיַד־שִׁכֹּור וּמָשָׁל בְּפִי כְסִילִים׃<p>

<span class="reftext"><b>10</b></span>&nbsp;רַב מְחֹולֵל־כֹּל וְשֹׂכֵר כְּסִיל וְשֹׂכֵר עֹבְרִים׃<p>

<span class="reftext"><b>11</b></span>&nbsp;כְּכֶלֶב שָׁב עַל־קֵאֹו כְּסִיל שֹׁונֶה בְאִוַּלְתֹּו׃<p>

<span class="reftext"><b>12</b></span>&nbsp;רָאִיתָ אִישׁ חָכָם בְּעֵינָיו תִּקְוָה לִכְסִיל מִמֶּנּוּ׃<p>

<span class="reftext"><b>13</b></span>&nbsp;אָמַר עָצֵל שַׁחַל בַּדָּרֶךְ אֲרִי בֵּין הָרְחֹבֹות׃<p>

<span class="reftext"><b>14</b></span>&nbsp;הַדֶּלֶת תִּסֹּוב עַל־צִירָהּ וְעָצֵל עַל־מִטָּתֹו׃<p>

<span class="reftext"><b>15</b></span>&nbsp;טָמַן עָצֵל יָדֹו בַּצַּלָּחַת נִלְאָה לַהֲשִׁיבָהּ אֶל־פִּיו׃<p>

<span class="reftext"><b>16</b></span>&nbsp;חָכָם עָצֵל בְּעֵינָיו מִשִּׁבְעָה מְשִׁיבֵי טָעַם׃<p>

<span class="reftext"><b>17</b></span>&nbsp;מַחֲזִיק בְּאָזְנֵי־כָלֶב עֹבֵר מִתְעַבֵּר עַל־רִיב לֹּא־לֹו׃<p>

<span class="reftext"><b>18</b></span>&nbsp;כְּמִתְלַהְלֵהַּ הַיֹּרֶה זִקִּים חִצִּים וָמָוֶת׃<p>

<span class="reftext"><b>19</b></span>&nbsp;כֵּן־אִישׁ רִמָּה אֶת־רֵעֵהוּ וְאָמַר הֲלֹא־מְשַׂחֵק אָנִי׃<p>

<span class="reftext"><b>20</b></span>&nbsp;בְּאֶפֶס עֵצִים תִּכְבֶּה־אֵשׁ וּבְאֵין נִרְגָּן יִשְׁתֹּק מָדֹון׃<p>

<span class="reftext"><b>21</b></span>&nbsp;פֶּחָם לְגֶחָלִים וְעֵצִים לְאֵשׁ וְאִישׁ [כ= מִדֹונִים] [ק= מִדְיָנִים] לְחַרְחַר־רִיב׃ ף<p>

<span class="reftext"><b>22</b></span>&nbsp;דִּבְרֵי נִרְגָּן כְּמִתְלַהֲמִים וְהֵם יָרְדוּ חַדְרֵי־בָטֶן׃<p>

<span class="reftext"><b>23</b></span>&nbsp;כֶּסֶף סִיגִים מְצֻפֶּה עַל־חָרֶשׂ שְׂפָתַיִם דֹּלְקִים וְלֶב־רָע׃<p>

<span class="reftext"><b>24</b></span>&nbsp;[כ= בִּשְׂפָתֹו] [ק= בִּשְׂפָתָיו] יִנָּכֵר שֹׂונֵא וּבְקִרְבֹּו יָשִׁית מִרְמָה׃<p>

<span class="reftext"><b>25</b></span>&nbsp;כִּי־יְחַןֵּן קֹולֹו* אַל־תַּאֲמֶן־בֹּו כִּי שֶׁבַע תֹּועֵבֹות בְּלִבֹּו׃<p>

<span class="reftext"><b>26</b></span>&nbsp;תִּכַּסֶּה שִׂנְאָה בְּמַשָּׁאֹון תִּגָּלֶה רָעָתֹו בְקָהָל׃<p>

<span class="reftext"><b>27</b></span>&nbsp;כֹּרֶה־שַּׁחַת בָּהּ יִפֹּל וְגֹלֵל אֶבֶן אֵלָיו תָּשׁוּב׃<p>

<span class="reftext"><b>28</b></span>&nbsp;לְשֹׁון־שֶׁקֶר יִשְׂנָא דַכָּיו וּפֶה חָלָק יַעֲשֶׂה מִדְחֶה׃<p></div>
</body></html>
