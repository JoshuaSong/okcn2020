<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיְדַבֵּר דָּוִד לַיהוָה אֶת־דִּבְרֵי הַשִּׁירָה הַזֹּאת בְּיֹום הִצִּיל יְהוָה אֹתֹו מִכַּף כָּל־אֹיְבָיו וּמִכַּף שָׁאוּל׃<p>

<span class="reftext"><b>2</b></span>&nbsp;וַיֹּאמַר יְהוָה סַלְעִי וּמְצֻדָתִי וּמְפַלְטִי־לִי׃<p>

<span class="reftext"><b>3</b></span>&nbsp;אֱלֹהֵי צוּרִי אֶחֱסֶה־בֹּו מָגִנִּי וְקֶרֶן יִשְׁעִי מִשְׂגַּבִּי וּמְנוּסִי מֹשִׁעִי מֵחָמָס תֹּשִׁעֵנִי׃<p>

<span class="reftext"><b>4</b></span>&nbsp;מְהֻלָּל אֶקְרָא יְהוָה וּמֵאֹיְבַי אִוָּשֵׁעַ׃<p>

<span class="reftext"><b>5</b></span>&nbsp;כִּי אֲפָפֻנִי מִשְׁבְּרֵי־מָוֶת נַחֲלֵי בְלִיַּעַל יְבַעֲתֻנִי׃<p>

<span class="reftext"><b>6</b></span>&nbsp;חֶבְלֵי שְׁאֹול סַבֻּנִי קִדְּמֻנִי מֹקְשֵׁי־מָוֶת׃<p>

<span class="reftext"><b>7</b></span>&nbsp;בַּצַּר־לִי אֶקְרָא יְהוָה וְאֶל־אֱלֹהַי אֶקְרָא וַיִּשְׁמַע מֵהֵיכָלֹו קֹולִי וְשַׁוְעָתִי בְּאָזְנָיו׃<p>

<span class="reftext"><b>8</b></span>&nbsp;[כ= וַתְגָּעַשׁ] [ק= וַיִּתְגָּעַשׁ] וַתִּרְעַשׁ הָאָרֶץ מֹוסְדֹות הַשָּׁמַיִם יִרְגָּזוּ וַיִּתְגָּעֲשׁוּ כִּי־חָרָה לֹו׃<p>

<span class="reftext"><b>9</b></span>&nbsp;עָלָה עָשָׁן בְּאַפֹּו וְאֵשׁ מִפִּיו תֹּאכֵל גֶּחָלִים בָּעֲרוּ מִמֶּנּוּ׃<p>

<span class="reftext"><b>10</b></span>&nbsp;וַיֵּט שָׁמַיִם וַיֵּרַד וַעֲרָפֶל תַּחַת רַגְלָיו׃<p>

<span class="reftext"><b>11</b></span>&nbsp;וַיִּרְכַּב עַל־כְּרוּב וַיָּעֹף וַיֵּרָא עַל־כַּנְפֵי־רוּחַ׃<p>

<span class="reftext"><b>12</b></span>&nbsp;וַיָּשֶׁת חֹשֶׁךְ סְבִיבֹתָיו סֻכֹּות חַשְׁרַת־מַיִם עָבֵי שְׁחָקִים׃<p>

<span class="reftext"><b>13</b></span>&nbsp;מִנֹּגַהּ נֶגְדֹּו בָּעֲרוּ גַּחֲלֵי־אֵשׁ׃<p>

<span class="reftext"><b>14</b></span>&nbsp;יַרְעֵם מִן־שָׁמַיִם יְהוָה וְעֶלְיֹון יִתֵּן קֹולֹו׃<p>

<span class="reftext"><b>15</b></span>&nbsp;וַיִּשְׁלַח חִצִּים וַיְפִיצֵם בָּרָק [כ= וַיְּהֻםֵּם] [ק= וַיָּהֹם]׃<p>

<span class="reftext"><b>16</b></span>&nbsp;וַיֵּרָאוּ אֲפִקֵי יָם יִגָּלוּ מֹסְדֹות תֵּבֵל בְּגַעֲרַת יְהוָה מִנִּשְׁמַת רוּחַ אַפֹּו׃<p>

<span class="reftext"><b>17</b></span>&nbsp;יִשְׁלַח מִמָּרֹום יִקָּחֵנִי יַמְשֵׁנִי מִמַּיִם רַבִּים׃<p>

<span class="reftext"><b>18</b></span>&nbsp;יַצִּילֵנִי מֵאֹיְבִי עָז מִשֹּׂנְאַי כִּי אָמְצוּ מִמֶּנִּי׃<p>

<span class="reftext"><b>19</b></span>&nbsp;יְקַדְּמֻנִי בְּיֹום אֵידִי וַיְהִי יְהוָה מִשְׁעָן לִי׃<p>

<span class="reftext"><b>20</b></span>&nbsp;וַיֹּצֵא לַמֶּרְחָב אֹתִי יְחַלְּצֵנִי כִּי־חָפֵץ בִּי׃<p>

<span class="reftext"><b>21</b></span>&nbsp;יִגְמְלֵנִי יְהוָה כְּצִדְקָתִי כְּבֹר יָדַי יָשִׁיב לִי׃<p>

<span class="reftext"><b>22</b></span>&nbsp;כִּי שָׁמַרְתִּי דַּרְכֵי יְהוָה וְלֹא רָשַׁעְתִּי מֵאֱלֹהָי׃<p>

<span class="reftext"><b>23</b></span>&nbsp;כִּי כָל־[כ= מִשְׁפֹּטֹו] [ק= מִשְׁפָּטָיו] לְנֶגְדִּי וְחֻקֹּתָיו לֹא־אָסוּר מִמֶּנָּה׃<p>

<span class="reftext"><b>24</b></span>&nbsp;וָאֶהְיֶה תָמִים לֹו וָאֶשְׁתַּמְּרָה מֵעֲוֹנִי׃<p>

<span class="reftext"><b>25</b></span>&nbsp;וַיָּשֶׁב יְהוָה לִי כְּצִדְקָתִי כְּבֹרִי לְנֶגֶד עֵינָיו׃<p>

<span class="reftext"><b>26</b></span>&nbsp;עִם־חָסִיד תִּתְחַסָּד עִם־גִּבֹּור תָּמִים תִּתַּםָּם׃<p>

<span class="reftext"><b>27</b></span>&nbsp;עִם־נָבָר תִּתָּבָר וְעִם־עִקֵּשׁ תִּתַּפָּל׃<p>

<span class="reftext"><b>28</b></span>&nbsp;וְאֶת־עַם עָנִי תֹּושִׁיעַ וְעֵינֶיךָ עַל־רָמִים תַּשְׁפִּיל׃<p>

<span class="reftext"><b>29</b></span>&nbsp;כִּי־אַתָּה נֵירִי יְהוָה וַיהוָה יַגִּיהַּ חָשְׁכִּי׃<p>

<span class="reftext"><b>30</b></span>&nbsp;כִּי בְכָה אָרוּץ גְּדוּד בֵּאלֹהַי אֲדַלֶּג־שׁוּר׃<p>

<span class="reftext"><b>31</b></span>&nbsp;הָאֵל תָּמִים דַּרְכֹּו אִמְרַת יְהוָה צְרוּפָה מָגֵן הוּא לְכֹל הַחֹסִים בֹּו׃<p>

<span class="reftext"><b>32</b></span>&nbsp;כִּי מִי־אֵל מִבַּלְעֲדֵי יְהוָה וּמִי צוּר מִבַּלְעֲדֵי אֱלֹהֵינוּ׃<p>

<span class="reftext"><b>33</b></span>&nbsp;הָאֵל מָעוּזִּי חָיִל וַיַּתֵּר תָּמִים [כ= דַּרְכֹּו] [ק= דַּרְכִּי]׃<p>

<span class="reftext"><b>34</b></span>&nbsp;מְשַׁוֶּה [כ= רַגְלָיו] [ק= רַגְלַי] כָּאַיָּלֹות וְעַל בָּמֹותַי יַעֲמִדֵנִי׃<p>

<span class="reftext"><b>35</b></span>&nbsp;מְלַמֵּד יָדַי לַמִּלְחָמָה וְנִחַת קֶשֶׁת־נְחוּשָׁה זְרֹעֹתָי׃<p>

<span class="reftext"><b>36</b></span>&nbsp;וַתִּתֶּן־לִי מָגֵן יִשְׁעֶךָ וַעֲנֹתְךָ תַּרְבֵּנִי׃<p>

<span class="reftext"><b>37</b></span>&nbsp;תַּרְחִיב צַעֲדִי תַּחְתֵּנִי וְלֹא מָעֲדוּ קַרְסֻלָּי׃<p>

<span class="reftext"><b>38</b></span>&nbsp;אֶרְדְּפָה אֹיְבַי וָאַשְׁמִידֵם וְלֹא אָשׁוּב עַד־כַּלֹּותָם׃<p>

<span class="reftext"><b>39</b></span>&nbsp;וָאֲכַלֵּם וָאֶמְחָצֵם וְלֹא יְקוּמוּן וַיִּפְּלוּ תַּחַת רַגְלָי׃<p>

<span class="reftext"><b>40</b></span>&nbsp;וַתַּזְרֵנִי חַיִל לַמִּלְחָמָה תַּכְרִיעַ קָמַי תַּחְתֵּנִי׃<p>

<span class="reftext"><b>41</b></span>&nbsp;וְאֹיְבַי תַּתָּה לִּי עֹרֶף מְשַׂנְאַי וָאַצְמִיתֵם׃<p>

<span class="reftext"><b>42</b></span>&nbsp;יִשְׁעוּ וְאֵין מֹשִׁיעַ אֶל־יְהוָה וְלֹא עָנָם׃<p>

<span class="reftext"><b>43</b></span>&nbsp;וְאֶשְׁחָקֵם כַּעֲפַר־אָרֶץ כְּטִיט־חוּצֹות אֲדִקֵּם אֶרְקָעֵם׃<p>

<span class="reftext"><b>44</b></span>&nbsp;וַתְּפַלְּטֵנִי מֵרִיבֵי עַמִּי תִּשְׁמְרֵנִי לְרֹאשׁ גֹּויִם עַם לֹא־יָדַעְתִּי יַעַבְדֻנִי׃<p>

<span class="reftext"><b>45</b></span>&nbsp;בְּנֵי נֵכָר יִתְכַּחֲשׁוּ־לִי לִשְׁמֹועַ אֹזֶן יִשָּׁמְעוּ לִי׃<p>

<span class="reftext"><b>46</b></span>&nbsp;בְּנֵי נֵכָר יִבֹּלוּ וְיַחְגְּרוּ מִמִּסְגְּרֹותָם׃<p>

<span class="reftext"><b>47</b></span>&nbsp;חַי־יְהוָה וּבָרוּךְ צוּרִי וְיָרֻם אֱלֹהֵי צוּר יִשְׁעִי׃<p>

<span class="reftext"><b>48</b></span>&nbsp;הָאֵל הַנֹּתֵן נְקָמֹת לִי וּמֹורִיד עַמִּים תַּחְתֵּנִי׃<p>

<span class="reftext"><b>49</b></span>&nbsp;וּמֹוצִיאִי מֵאֹיְבָי וּמִקָּמַי תְּרֹומְמֵנִי מֵאִישׁ חֲמָסִים תַּצִּילֵנִי׃<p>

<span class="reftext"><b>50</b></span>&nbsp;עַל־כֵּן אֹודְךָ יְהוָה בַּגֹּויִם וּלְשִׁמְךָ אֲזַמֵּר׃<p>

<span class="reftext"><b>51</b></span>&nbsp;[כ= מִגְדִיל] [ק= מִגְדֹּול] יְשׁוּעֹות מַלְכֹּו וְעֹשֶׂה־חֶסֶד לִמְשִׁיחֹו לְדָוִד וּלְזַרְעֹו עַד־עֹולָם׃ פ*<p></div>
</body></html>
