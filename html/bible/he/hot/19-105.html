<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;הֹודוּ לַיהוָה קִרְאוּ בִּשְׁמֹו הֹודִיעוּ בָעַמִּים עֲלִילֹותָיו׃<p>

<span class="reftext"><b>2</b></span>&nbsp;שִׁירוּ־לֹו זַמְּרוּ־לֹו שִׂיחוּ בְּכָל־נִפְלְאֹותָיו׃<p>

<span class="reftext"><b>3</b></span>&nbsp;הִתְהַלְלוּ בְּשֵׁם קָדְשֹׁו יִשְׂמַח לֵב מְבַקְשֵׁי יְהוָה׃<p>

<span class="reftext"><b>4</b></span>&nbsp;דִּרְשׁוּ יְהוָה וְעֻזֹּו בַּקְּשׁוּ פָנָיו תָּמִיד׃<p>

<span class="reftext"><b>5</b></span>&nbsp;זִכְרוּ נִפְלְאֹותָיו אֲשֶׁר־עָשָׂה מֹפְתָיו וּמִשְׁפְּטֵי־פִיו׃<p>

<span class="reftext"><b>6</b></span>&nbsp;זֶרַע אַבְרָהָם עַבְדֹּו בְּנֵי יַעֲקֹב בְּחִירָיו׃<p>

<span class="reftext"><b>7</b></span>&nbsp;הוּא יְהוָה אֱלֹהֵינוּ בְּכָל־הָאָרֶץ מִשְׁפָּטָיו׃<p>

<span class="reftext"><b>8</b></span>&nbsp;זָכַר לְעֹולָם בְּרִיתֹו דָּבָר צִוָּה לְאֶלֶף דֹּור׃<p>

<span class="reftext"><b>9</b></span>&nbsp;אֲשֶׁר כָּרַת אֶת־אַבְרָהָם וּשְׁבוּעָתֹו לְיִשְׂחָק׃<p>

<span class="reftext"><b>10</b></span>&nbsp;וַיַּעֲמִידֶהָ לְיַעֲקֹב לְחֹק לְיִשְׂרָאֵל בְּרִית עֹולָם׃<p>

<span class="reftext"><b>11</b></span>&nbsp;לֵאמֹר לְךָ אֶתֵּן אֶת־אֶרֶץ־כְּנָעַן חֶבֶל נַחֲלַתְכֶם׃<p>

<span class="reftext"><b>12</b></span>&nbsp;בִּהְיֹותָם מְתֵי מִסְפָּר כִּמְעַט וְגָרִים בָּהּ׃<p>

<span class="reftext"><b>13</b></span>&nbsp;וַיִּתְהַלְּכוּ מִגֹּוי אֶל־גֹּוי מִמַּמְלָכָה אֶל־עַם אַחֵר׃<p>

<span class="reftext"><b>14</b></span>&nbsp;לֹא־הִנִּיחַ אָדָם לְעָשְׁקָם וַיֹּוכַח עֲלֵיהֶם מְלָכִים׃<p>

<span class="reftext"><b>15</b></span>&nbsp;אַל־תִּגְּעוּ בִמְשִׁיחָי וְלִנְבִיאַי אַל־תָּרֵעוּ׃<p>

<span class="reftext"><b>16</b></span>&nbsp;וַיִּקְרָא רָעָב עַל־הָאָרֶץ כָּל־מַטֵּה־לֶחֶם שָׁבָר׃<p>

<span class="reftext"><b>17</b></span>&nbsp;שָׁלַח לִפְנֵיהֶם אִישׁ לְעֶבֶד נִמְכַּר יֹוסֵף׃<p>

<span class="reftext"><b>18</b></span>&nbsp;עִנּוּ בַכֶּבֶל [כ= רַגְלָיו] [ק= רַגְלֹו] בַּרְזֶל בָּאָה נַפְשֹׁו׃<p>

<span class="reftext"><b>19</b></span>&nbsp;עַד־עֵת בֹּא־דְבָרֹו אִמְרַת יְהוָה צְרָפָתְהוּ׃<p>

<span class="reftext"><b>20</b></span>&nbsp;שָׁלַח מֶלֶךְ וַיַתִּירֵהוּ מֹשֵׁל עַמִּים וַיְפַתְּחֵהוּ׃<p>

<span class="reftext"><b>21</b></span>&nbsp;שָׂמֹו אָדֹון לְבֵיתֹו וּמֹשֵׁל בְּכָל־קִנְיָנֹו׃<p>

<span class="reftext"><b>22</b></span>&nbsp;לֶאְסֹר שָׂרָיו בְּנַפְשֹׁו וּזְקֵנָיו יְחַכֵּם׃<p>

<span class="reftext"><b>23</b></span>&nbsp;וַיָּבֹא יִשְׂרָאֵל מִצְרָיִם וְיַעֲקֹב גָּר בְּאֶרֶץ־חָם׃<p>

<span class="reftext"><b>24</b></span>&nbsp;וַיֶּפֶר אֶת־עַמֹּו מְאֹד וַיַּעֲצִמֵהוּ מִצָּרָיו׃<p>

<span class="reftext"><b>25</b></span>&nbsp;הָפַךְ לִבָּם לִשְׂנֹא עַמֹּו לְהִתְנַכֵּל בַּעֲבָדָיו׃<p>

<span class="reftext"><b>26</b></span>&nbsp;שָׁלַח מֹשֶׁה עַבְדֹּו אַהֲרֹן אֲשֶׁר בָּחַר־בֹּו׃<p>

<span class="reftext"><b>27</b></span>&nbsp;שָׂמוּ־בָם דִּבְרֵי אֹתֹותָיו וּמֹפְתִים בְּאֶרֶץ חָם׃<p>

<span class="reftext"><b>28</b></span>&nbsp;שָׁלַח חֹשֶׁךְ וַיַּחְשִׁךְ וְלֹא־מָרוּ אֶת־[כ= דְּבָרָוו] [ק= דְּבָרֹו]׃<p>

<span class="reftext"><b>29</b></span>&nbsp;הָפַךְ אֶת־מֵימֵיהֶם לְדָם וַיָּמֶת אֶת־דְּגָתָם׃<p>

<span class="reftext"><b>30</b></span>&nbsp;שָׁרַץ אַרְצָם צְפַרְדְּעִים בְּחַדְרֵי מַלְכֵיהֶם׃<p>

<span class="reftext"><b>31</b></span>&nbsp;אָמַר וַיָּבֹא עָרֹב כִּנִּים בְּכָל־גְּבוּלָם׃<p>

<span class="reftext"><b>32</b></span>&nbsp;נָתַן גִּשְׁמֵיהֶם בָּרָד אֵשׁ לֶהָבֹות בְּאַרְצָם׃<p>

<span class="reftext"><b>33</b></span>&nbsp;וַיַּךְ גַּפְנָם וּתְאֵנָתָם וַיְשַׁבֵּר עֵץ גְּבוּלָם׃<p>

<span class="reftext"><b>34</b></span>&nbsp;אָמַר וַיָּבֹא אַרְבֶּה וְיֶלֶק וְאֵין מִסְפָּר׃<p>

<span class="reftext"><b>35</b></span>&nbsp;וַיֹּאכַל כָּל־עֵשֶׂב בְּאַרְצָם וַיֹּאכַל פְּרִי אַדְמָתָם׃<p>

<span class="reftext"><b>36</b></span>&nbsp;וַיַּךְ כָּל־בְּכֹור בְּאַרְצָם רֵאשִׁית לְכָל־אֹונָם׃<p>

<span class="reftext"><b>37</b></span>&nbsp;וַיֹּוצִיאֵם בְּכֶסֶף וְזָהָב וְאֵין בִּשְׁבָטָיו כֹּושֵׁל׃<p>

<span class="reftext"><b>38</b></span>&nbsp;שָׂמַח מִצְרַיִם בְּצֵאתָם כִּי־נָפַל פַּחְדָּם עֲלֵיהֶם׃<p>

<span class="reftext"><b>39</b></span>&nbsp;פָּרַשׂ עָןָן לְמָסָךְ וְאֵשׁ לְהָאִיר לָיְלָה׃<p>

<span class="reftext"><b>40</b></span>&nbsp;שָׁאַל וַיָּבֵא שְׂלָו וְלֶחֶם שָׁמַיִם יַשְׂבִּיעֵם׃<p>

<span class="reftext"><b>41</b></span>&nbsp;פָּתַח צוּר וַיָּזוּבוּ מָיִם הָלְכוּ בַּצִּיֹּות נָהָר׃<p>

<span class="reftext"><b>42</b></span>&nbsp;כִּי־זָכַר אֶת־דְּבַר קָדְשֹׁו אֶת־אַבְרָהָם עַבְדֹּו׃<p>

<span class="reftext"><b>43</b></span>&nbsp;וַיֹּוצִא עַמֹּו בְשָׂשֹׂון בְּרִנָּה אֶת־בְּחִירָיו׃<p>

<span class="reftext"><b>44</b></span>&nbsp;וַיִּתֵּן לָהֶם אַרְצֹות גֹּויִם וַעֲמַל לְאֻמִּים יִירָשׁוּ׃<p>

<span class="reftext"><b>45</b></span>&nbsp;בַּעֲבוּר יִשְׁמְרוּ חֻקָּיו וְתֹורֹתָיו יִנְצֹרוּ הַלְלוּ־יָהּ׃<p></div>
</body></html>
