<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לְתַאֲוָה יְבַקֵּשׁ נִפְרָד בְּכָל־תּוּשִׁיָּה יִתְגַּלָּע׃<p>

<span class="reftext"><b>2</b></span>&nbsp;לֹא־יַחְפֹּץ כְּסִיל בִּתְבוּנָה כִּי אִם־בְּהִתְגַּלֹּות לִבֹּו׃<p>

<span class="reftext"><b>3</b></span>&nbsp;בְּבֹוא־רָשָׁע בָּא גַם־בּוּז וְעִם־קָלֹון חֶרְפָּה׃<p>

<span class="reftext"><b>4</b></span>&nbsp;מַיִם עֲמֻקִּים דִּבְרֵי פִי־אִישׁ נַחַל נֹבֵעַ מְקֹור חָכְמָה׃<p>

<span class="reftext"><b>5</b></span>&nbsp;שְׂאֵת פְּנֵי־רָשָׁע לֹא־טֹוב לְהַטֹּות צַדִּיק בַּמִּשְׁפָּט׃<p>

<span class="reftext"><b>6</b></span>&nbsp;שִׂפְתֵי כְסִיל יָבֹאוּ בְרִיב וּפִיו לְמַהֲלֻמֹות יִקְרָא׃<p>

<span class="reftext"><b>7</b></span>&nbsp;פִּי־כְסִיל מְחִתָּה־לֹו וּשְׂפָתָיו מֹוקֵשׁ נַפְשֹׁו׃<p>

<span class="reftext"><b>8</b></span>&nbsp;דִּבְרֵי נִרְגָּן כְּמִתְלַהֲמִים וְהֵם יָרְדוּ חַדְרֵי־בָטֶן׃<p>

<span class="reftext"><b>9</b></span>&nbsp;גַּם מִתְרַפֶּה בִמְלַאכְתֹּו אָח הוּא לְבַעַל מַשְׁחִית׃<p>

<span class="reftext"><b>10</b></span>&nbsp;מִגְדַּל־עֹז* שֵׁם יְהוָה בֹּו־יָרוּץ צַדִּיק וְנִשְׂגָּב׃<p>

<span class="reftext"><b>11</b></span>&nbsp;הֹון עָשִׁיר קִרְיַת עֻזֹּו וּכְחֹומָה נִשְׂגָּבָה בְּמַשְׂכִּיתֹו׃<p>

<span class="reftext"><b>12</b></span>&nbsp;לִפְנֵי־שֶׁבֶר יִגְבַּהּ לֵב־אִישׁ וְלִפְנֵי כָבֹוד עֲנָוָה׃<p>

<span class="reftext"><b>13</b></span>&nbsp;מֵשִׁיב דָּבָר בְּטֶרֶם יִשְׁמָע אִוֶּלֶת הִיא־לֹו וּכְלִמָּה׃<p>

<span class="reftext"><b>14</b></span>&nbsp;רוּחַ־אִישׁ יְכַלְכֵּל מַחֲלֵהוּ וְרוּחַ נְכֵאָה מִי יִשָּׂאֶנָּה׃<p>

<span class="reftext"><b>15</b></span>&nbsp;לֵב נָבֹון יִקְנֶה־דָּעַת וְאֹזֶן חֲכָמִים תְּבַקֶּשׁ־דָּעַת׃<p>

<span class="reftext"><b>16</b></span>&nbsp;מַתָּן אָדָם יַרְחִיב לֹו וְלִפְנֵי גְדֹלִים יַנְחֶנּוּ׃<p>

<span class="reftext"><b>17</b></span>&nbsp;צַדִּיק הָרִאשֹׁון בְּרִיבֹו [כ= יָבֹא] [ק= וּבָא]־רֵעֵהוּ וַחֲקָרֹו׃<p>

<span class="reftext"><b>18</b></span>&nbsp;מִדְיָנִים יַשְׁבִּית הַגֹּורָל וּבֵין עֲצוּמִים יַפְרִיד׃<p>

<span class="reftext"><b>19</b></span>&nbsp;אָח נִפְשָׁע מִקִּרְיַת־עֹז [כ= וּמְדֹונִים] [ק= וּמִדְיָנִים] כִּבְרִיחַ אַרְמֹון׃<p>

<span class="reftext"><b>20</b></span>&nbsp;מִפְּרִי פִי־אִישׁ תִּשְׂבַּע בִּטְנֹו תְּבוּאַת שְׂפָתָיו יִשְׂבָּע׃<p>

<span class="reftext"><b>21</b></span>&nbsp;מָוֶת וְחַיִּים בְּיַד־לָשֹׁון וְאֹהֲבֶיהָ יֹאכַל פִּרְיָהּ׃<p>

<span class="reftext"><b>22</b></span>&nbsp;מָצָא אִשָּׁה מָצָא טֹוב וַיָּפֶק רָצֹון מֵיְהוָה׃<p>

<span class="reftext"><b>23</b></span>&nbsp;תַּחֲנוּנִים יְדַבֶּר־רָשׁ וְעָשִׁיר יַעֲנֶה עַזֹּות׃<p>

<span class="reftext"><b>24</b></span>&nbsp;אִישׁ רֵעִים לְהִתְרֹעֵעַ וְיֵשׁ אֹהֵב דָּבֵק מֵאָח׃<p></div>
</body></html>
