<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מִזְמֹור לְדָוִד הָבוּ לַיהוָה בְּנֵי אֵלִים הָבוּ לַיהוָה כָּבֹוד וָעֹז׃<p>

<span class="reftext"><b>2</b></span>&nbsp;הָבוּ לַיהוָה כְּבֹוד שְׁמֹו הִשְׁתַּחֲווּ לַיהוָה בְּהַדְרַת־קֹדֶשׁ׃<p>

<span class="reftext"><b>3</b></span>&nbsp;קֹול יְהוָה עַל־הַמָּיִם אֵל־הַכָּבֹוד הִרְעִים יְהוָה עַל־מַיִם רַבִּים׃<p>

<span class="reftext"><b>4</b></span>&nbsp;קֹול־יְהוָה בַּכֹּחַ קֹול יְהוָה בֶּהָדָר׃<p>

<span class="reftext"><b>5</b></span>&nbsp;קֹול יְהוָה שֹׁבֵר אֲרָזִים וַיְשַׁבֵּר יְהוָה אֶת־אַרְזֵי הַלְּבָנֹון׃<p>

<span class="reftext"><b>6</b></span>&nbsp;וַיַּרְקִידֵם כְּמֹו־עֵגֶל לְבָנֹון וְשִׂרְיֹן כְּמֹו בֶן־רְאֵמִים׃<p>

<span class="reftext"><b>7</b></span>&nbsp;קֹול־יְהוָה חֹצֵב לַהֲבֹות אֵשׁ׃<p>

<span class="reftext"><b>8</b></span>&nbsp;קֹול יְהוָה יָחִיל מִדְבָּר יָחִיל יְהוָה מִדְבַּר קָדֵשׁ׃<p>

<span class="reftext"><b>9</b></span>&nbsp;קֹול יְהוָה יְחֹולֵל אַיָּלֹות וַיֶּחֱשֹׂפ* יְעָרֹות וּבְהֵיכָלֹו כֻּלֹּו אֹמֵר כָּבֹוד׃<p>

<span class="reftext"><b>10</b></span>&nbsp;יְהוָה לַמַּבּוּל יָשָׁב וַיֵּשֶׁב יְהוָה מֶלֶךְ לְעֹולָם׃<p>

<span class="reftext"><b>11</b></span>&nbsp;יְהוָה עֹז לְעַמֹּו יִתֵּן יְהוָה יְבָרֵךְ אֶת־עַמֹּו בַשָּׁלֹום׃<p></div>
</body></html>
