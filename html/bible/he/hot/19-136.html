<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;הֹודוּ לַיהוָה כִּי־טֹוב כִּי לְעֹולָם חַסְדֹּו׃<p>

<span class="reftext"><b>2</b></span>&nbsp;הֹודוּ לֵאלֹהֵי הָאֱלֹהִים כִּי לְעֹולָם חַסְדֹּו׃<p>

<span class="reftext"><b>3</b></span>&nbsp;הֹודוּ לַאֲדֹנֵי הָאֲדֹנִים כִּי לְעֹלָם חַסְדֹּו׃<p>

<span class="reftext"><b>4</b></span>&nbsp;לְעֹשֵׂה נִפְלָאֹות גְּדֹלֹות לְבַדֹּו כִּי לְעֹולָם חַסְדֹּו׃<p>

<span class="reftext"><b>5</b></span>&nbsp;לְעֹשֵׂה הַשָּׁמַיִם בִּתְבוּנָה כִּי לְעֹולָם חַסְדֹּו׃<p>

<span class="reftext"><b>6</b></span>&nbsp;לְרֹקַע הָאָרֶץ עַל־הַמָּיִם כִּי לְעֹולָם חַסְדֹּו׃<p>

<span class="reftext"><b>7</b></span>&nbsp;לְעֹשֵׂה אֹורִים גְּדֹלִים כִּי לְעֹולָם חַסְדֹּו׃<p>

<span class="reftext"><b>8</b></span>&nbsp;אֶת־הַשֶּׁמֶשׁ לְמֶמְשֶׁלֶת בַּיֹּום כִּי לְעֹולָם חַסְדֹּו׃<p>

<span class="reftext"><b>9</b></span>&nbsp;אֶת־הַיָּרֵחַ וְכֹוכָבִים לְמֶמְשְׁלֹות בַּלָּיְלָה כִּי לְעֹולָם חַסְדֹּו׃<p>

<span class="reftext"><b>10</b></span>&nbsp;לְמַכֵּה מִצְרַיִם בִּבְכֹורֵיהֶם כִּי לְעֹולָם חַסְדֹּו׃<p>

<span class="reftext"><b>11</b></span>&nbsp;וַיֹּוצֵא יִשְׂרָאֵל מִתֹּוכָם כִּי לְעֹולָם חַסְדֹּו׃<p>

<span class="reftext"><b>12</b></span>&nbsp;בְּיָד חֲזָקָה וּבִזְרֹועַ נְטוּיָה כִּי לְעֹולָם חַסְדֹּו׃<p>

<span class="reftext"><b>13</b></span>&nbsp;לְגֹזֵר יַם־סוּף לִגְזָרִים כִּי לְעֹולָם חַסְדֹּו׃<p>

<span class="reftext"><b>14</b></span>&nbsp;וְהֶעֱבִיר יִשְׂרָאֵל בְּתֹוכֹו כִּי לְעֹולָם חַסְדֹּו׃<p>

<span class="reftext"><b>15</b></span>&nbsp;וְנִעֵר פַּרְעֹה וְחֵילֹו בְיַם־סוּף כִּי לְעֹולָם חַסְדֹּו׃<p>

<span class="reftext"><b>16</b></span>&nbsp;לְמֹולִיךְ עַמֹּו בַּמִּדְבָּר כִּי לְעֹולָם חַסְדֹּו׃<p>

<span class="reftext"><b>17</b></span>&nbsp;לְמַכֵּה מְלָכִים גְּדֹלִים כִּי לְעֹולָם חַסְדֹּו׃<p>

<span class="reftext"><b>18</b></span>&nbsp;וַיַּהֲרֹג מְלָכִים אַדִּירִים כִּי לְעֹולָם חַסְדֹּו׃<p>

<span class="reftext"><b>19</b></span>&nbsp;לְסִיחֹון מֶלֶךְ הָאֱמֹרִי כִּי לְעֹולָם חַסְדֹּו׃<p>

<span class="reftext"><b>20</b></span>&nbsp;וּלְעֹוג מֶלֶךְ הַבָּשָׁן כִּי לְעֹולָם חַסְדֹּו׃<p>

<span class="reftext"><b>21</b></span>&nbsp;וְנָתַן אַרְצָם לְנַחֲלָה כִּי לְעֹולָם חַסְדֹּו׃<p>

<span class="reftext"><b>22</b></span>&nbsp;נַחֲלָה לְיִשְׂרָאֵל עַבְדֹּו כִּי לְעֹולָם חַסְדֹּו׃<p>

<span class="reftext"><b>23</b></span>&nbsp;שֶׁבְּשִׁפְלֵנוּ זָכַר לָנוּ כִּי לְעֹולָם חַסְדֹּו׃<p>

<span class="reftext"><b>24</b></span>&nbsp;וַיִּפְרְקֵנוּ מִצָּרֵינוּ כִּי לְעֹולָם חַסְדֹּו׃<p>

<span class="reftext"><b>25</b></span>&nbsp;נֹתֵן לֶחֶם לְכָל־בָּשָׂר כִּי לְעֹולָם חַסְדֹּו׃<p>

<span class="reftext"><b>26</b></span>&nbsp;הֹודוּ לְאֵל הַשָּׁמָיִם כִּי לְעֹולָם חַסְדֹּו׃<p></div>
</body></html>
