<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לְאָדָם מַעַרְכֵי־לֵב וּמֵיְהוָה מַעֲנֵה לָשֹׁון׃<p>

<span class="reftext"><b>2</b></span>&nbsp;כָּל־דַּרְכֵי־אִישׁ זַךְ בְּעֵינָיו וְתֹכֵן רוּחֹות יְהוָה׃<p>

<span class="reftext"><b>3</b></span>&nbsp;גֹּל אֶל־יְהוָה מַעֲשֶׂיךָ וְיִכֹּנוּ מַחְשְׁבֹתֶיךָ׃<p>

<span class="reftext"><b>4</b></span>&nbsp;כֹּל* פָּעַל יְהוָה לַמַּעֲנֵהוּ וְגַם־רָשָׁע לְיֹום רָעָה׃<p>

<span class="reftext"><b>5</b></span>&nbsp;תֹּועֲבַת יְהוָה כָּל־גְּבַהּ־לֵב יָד לְיָד לֹא יִנָּקֶה׃<p>

<span class="reftext"><b>6</b></span>&nbsp;בְּחֶסֶד וֶאֱמֶת יְכֻפַּר עָוֹן וּבְיִרְאַת יְהוָה סוּר מֵרָע׃<p>

<span class="reftext"><b>7</b></span>&nbsp;בִּרְצֹות יְהוָה דַּרְכֵי־אִישׁ גַּם־אֹויְבָיו יַשְׁלִם אִתֹּו׃<p>

<span class="reftext"><b>8</b></span>&nbsp;טֹוב־מְעַט בִּצְדָקָה מֵרֹב תְּבוּאֹות בְּלֹא מִשְׁפָּט׃<p>

<span class="reftext"><b>9</b></span>&nbsp;לֵב אָדָם יְחַשֵּׁב דַּרְכֹּו וַיהוָה יָכִין צַעֲדֹו׃<p>

<span class="reftext"><b>10</b></span>&nbsp;קֶסֶם עַל־שִׂפְתֵי־מֶלֶךְ בְּמִשְׁפָּט לֹא יִמְעַל־פִּיו׃<p>

<span class="reftext"><b>11</b></span>&nbsp;פֶּלֶס וּמֹאזְנֵי מִשְׁפָּט לַיהוָה מַעֲשֵׂהוּ כָּל־אַבְנֵי־כִיס׃<p>

<span class="reftext"><b>12</b></span>&nbsp;תֹּועֲבַת מְלָכִים עֲשֹׂות רֶשַׁע כִּי בִצְדָקָה יִכֹּון כִּסֵּא׃<p>

<span class="reftext"><b>13</b></span>&nbsp;רְצֹון מְלָכִים שִׂפְתֵי־צֶדֶק וְדֹבֵר יְשָׁרִים יֶאֱהָב׃<p>

<span class="reftext"><b>14</b></span>&nbsp;חֲמַת־מֶלֶךְ מַלְאֲכֵי־מָוֶת וְאִישׁ חָכָם יְכַפְּרֶנָּה׃<p>

<span class="reftext"><b>15</b></span>&nbsp;בְּאֹור־פְּנֵי־מֶלֶךְ חַיִּים וּרְצֹונֹו כְּעָב מַלְקֹושׁ׃<p>

<span class="reftext"><b>16</b></span>&nbsp;קְנֹה־חָכְמָה מַה־טֹּוב מֵחָרוּץ וּקְנֹות בִּינָה נִבְחָר מִכָּסֶף׃<p>

<span class="reftext"><b>17</b></span>&nbsp;מְסִלַּת יְשָׁרִים סוּר מֵרָע שֹׁמֵר נַפְשֹׁו נֹצֵר דַּרְכֹּו׃<p>

<span class="reftext"><b>18</b></span>&nbsp;לִפְנֵי־שֶׁבֶר גָּאֹון וְלִפְנֵי כִשָּׁלֹון גֹּבַהּ רוּחַ׃<p>

<span class="reftext"><b>19</b></span>&nbsp;טֹוב שְׁפַל־רוּחַ אֶת־[כ= עֲנִיִּים] [ק= עֲנָוִים] מֵחַלֵּק שָׁלָל אֶת־גֵּאִים׃<p>

<span class="reftext"><b>20</b></span>&nbsp;מַשְׂכִּיל עַל־דָּבָר יִמְצָא־טֹוב וּבֹוטֵחַ בַּיהוָה אַשְׁרָיו׃<p>

<span class="reftext"><b>21</b></span>&nbsp;לַחֲכַם־לֵב יִקָּרֵא נָבֹון וּמֶתֶק שְׂפָתַיִם יֹסִיף לֶקַח׃<p>

<span class="reftext"><b>22</b></span>&nbsp;מְקֹור חַיִּים שֵׂכֶל בְּעָלָיו וּמוּסַר אֱוִלִים אִוֶּלֶת׃<p>

<span class="reftext"><b>23</b></span>&nbsp;לֵב חָכָם יַשְׂכִּיל פִּיהוּ וְעַל־שְׂפָתָיו יֹסִיף לֶקַח׃<p>

<span class="reftext"><b>24</b></span>&nbsp;צוּף־דְּבַשׁ אִמְרֵי־נֹעַם מָתֹוק לַנֶּפֶשׁ וּמַרְפֵּא לָעָצֶם׃<p>

<span class="reftext"><b>25</b></span>&nbsp;יֵשׁ דֶּרֶךְ יָשָׁר לִפְנֵי־אִישׁ וְאַחֲרִיתָהּ דַּרְכֵי־מָוֶת׃<p>

<span class="reftext"><b>26</b></span>&nbsp;נֶפֶשׁ עָמֵל עָמְלָה לֹּו כִּי־אָכַף עָלָיו פִּיהוּ׃<p>

<span class="reftext"><b>27</b></span>&nbsp;אִישׁ בְּלִיַּעַל כֹּרֶה רָעָה וְעַל־[כ= שְׂפָתָיו] [ק= שְׂפָתֹו] כְּאֵשׁ צָרָבֶת׃<p>

<span class="reftext"><b>28</b></span>&nbsp;אִישׁ תַּהְפֻּכֹות יְשַׁלַּח מָדֹון וְנִרְגָּן מַפְרִיד אַלּוּף׃<p>

<span class="reftext"><b>29</b></span>&nbsp;אִישׁ חָמָס יְפַתֶּה רֵעֵהוּ וְהֹולִיכֹו בְּדֶרֶךְ לֹא־טֹוב׃<p>

<span class="reftext"><b>30</b></span>&nbsp;עֹצֶה עֵינָיו לַחְשֹׁב תַּהְפֻּכֹות קֹרֵץ שְׂפָתָיו כִּלָּה רָעָה׃<p>

<span class="reftext"><b>31</b></span>&nbsp;עֲטֶרֶת תִּפְאֶרֶת שֵׂיבָה בְּדֶרֶךְ צְדָקָה תִּמָּצֵא׃<p>

<span class="reftext"><b>32</b></span>&nbsp;טֹוב אֶרֶךְ אַפַּיִם מִגִּבֹּור וּמֹשֵׁל בְּרוּחֹו מִלֹּכֵד עִיר׃<p>

<span class="reftext"><b>33</b></span>&nbsp;בַּחֵיק יוּטַל אֶת־הַגֹּורָל וּמֵיְהוָה כָּל־מִשְׁפָּטֹו׃<p></div>
</body></html>
