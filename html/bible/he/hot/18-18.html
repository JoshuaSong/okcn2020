<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן בִּלְדַּד הַשֻּׁחִי וַיֹּאמַר׃<p>

<span class="reftext"><b>2</b></span>&nbsp;עַד־אָנָה תְּשִׂימוּן קִנְצֵי לְמִלִּין תָּבִינוּ וְאַחַר נְדַבֵּר׃<p>

<span class="reftext"><b>3</b></span>&nbsp;מַדּוּעַ נֶחְשַׁבְנוּ כַבְּהֵמָה נִטְמִינוּ בְּעֵינֵיכֶם׃<p>

<span class="reftext"><b>4</b></span>&nbsp;טֹרֵף נַפְשֹׁו בְּאַפֹּו הַלְמַעַנְךָ תֵּעָזַב אָרֶץ וְיֶעְתַּק־צוּר מִמְּקֹמֹו׃<p>

<span class="reftext"><b>5</b></span>&nbsp;גַּם אֹור רְשָׁעִים יִדְעָךְ וְלֹא־יִגַּהּ שְׁבִיב אִשֹּׁו׃<p>

<span class="reftext"><b>6</b></span>&nbsp;אֹור חָשַׁךְ בְּאָהֳלֹו וְנֵרֹו עָלָיו יִדְעָךְ׃<p>

<span class="reftext"><b>7</b></span>&nbsp;יֵצְרוּ צַעֲדֵי אֹונֹו וְתַשְׁלִיכֵהוּ עֲצָתֹו׃<p>

<span class="reftext"><b>8</b></span>&nbsp;כִּי־שֻׁלַּח בְּרֶשֶׁת בְּרַגְלָיו וְעַל־שְׂבָכָה יִתְהַלָּךְ׃<p>

<span class="reftext"><b>9</b></span>&nbsp;יֹאחֵז בְּעָקֵב פָּח יַחֲזֵק עָלָיו צַמִּים׃<p>

<span class="reftext"><b>10</b></span>&nbsp;טָמוּן בָּאָרֶץ חַבְלֹו וּמַלְכֻּדְתֹּו עֲלֵי נָתִיב׃<p>

<span class="reftext"><b>11</b></span>&nbsp;סָבִיב בִּעֲתֻהוּ בַלָּהֹות וֶהֱפִיצֻהוּ לְרַגְלָיו׃<p>

<span class="reftext"><b>12</b></span>&nbsp;יְהִי־רָעֵב אֹנֹו וְאֵיד נָכֹון לְצַלְעֹו׃<p>

<span class="reftext"><b>13</b></span>&nbsp;יֹאכַל בַּדֵּי עֹורֹו יֹאכַל בַּדָּיו בְּכֹור מָוֶת׃<p>

<span class="reftext"><b>14</b></span>&nbsp;יִנָּתֵק מֵאָהֳלֹו מִבְטַחֹו וְתַצְעִדֵהוּ לְמֶלֶךְ בַּלָּהֹות׃<p>

<span class="reftext"><b>15</b></span>&nbsp;תִּשְׁכֹּון בְּאָהֳלֹו מִבְּלִי־לֹו יְזֹרֶה עַל־נָוֵהוּ גָפְרִית׃<p>

<span class="reftext"><b>16</b></span>&nbsp;מִתַּחַת שָׁרָשָׁיו יִבָשׁוּ וּמִמַּעַל יִמַּל קְצִירֹו׃<p>

<span class="reftext"><b>17</b></span>&nbsp;זִכְרֹו־אָבַד מִנִּי־אָרֶץ וְלֹא־שֵׁם לֹו עַל־פְּנֵי־חוּץ׃<p>

<span class="reftext"><b>18</b></span>&nbsp;יֶהְדְּפֻהוּ מֵאֹור אֶל־חֹשֶׁךְ וּמִתֵּבֵל יְנִדֻּהוּ׃<p>

<span class="reftext"><b>19</b></span>&nbsp;לֹא נִין לֹו וְלֹא־נֶכֶד בְּעַמֹּו וְאֵין שָׂרִיד בִּמְגוּרָיו׃<p>

<span class="reftext"><b>20</b></span>&nbsp;עַל־יֹומֹו נָשַׁמּוּ אַחֲרֹנִים וְקַדְמֹנִים אָחֲזוּ שָׂעַר׃<p>

<span class="reftext"><b>21</b></span>&nbsp;אַךְ־אֵלֶּה מִשְׁכְּנֹות עַוָּל וְזֶה מְקֹום לֹא־יָדַע־אֵל׃ ס<p></div>
</body></html>
