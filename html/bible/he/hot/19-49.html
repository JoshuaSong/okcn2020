<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לַמְנַצֵּחַ לִבְנֵי־קֹרַח מִזְמֹור׃ שִׁמְעוּ־זֹאת כָּל־הָעַמִּים הַאֲזִינוּ כָּל־יֹשְׁבֵי חָלֶד׃<p>

<span class="reftext"><b>2</b></span>&nbsp;גַּם־בְּנֵי אָדָם גַּם־בְּנֵי־אִישׁ יַחַד עָשִׁיר וְאֶבְיֹון׃<p>

<span class="reftext"><b>3</b></span>&nbsp;פִּי יְדַבֵּר חָכְמֹות וְהָגוּת לִבִּי תְבוּנֹות׃<p>

<span class="reftext"><b>4</b></span>&nbsp;אַטֶּה לְמָשָׁל אָזְנִי אֶפְתַּח בְּכִנֹּור חִידָתִי׃<p>

<span class="reftext"><b>5</b></span>&nbsp;לָמָּה אִירָא בִּימֵי רָע עֲוֹן עֲקֵבַי יְסוּבֵּנִי׃<p>

<span class="reftext"><b>6</b></span>&nbsp;הַבֹּטְחִים עַל־חֵילָם וּבְרֹב עָשְׁרָם יִתְהַלָּלוּ׃<p>

<span class="reftext"><b>7</b></span>&nbsp;אָח לֹא־פָדֹה יִפְדֶּה אִישׁ לֹא־יִתֵּן לֵאלֹהִים כָּפְרֹו׃<p>

<span class="reftext"><b>8</b></span>&nbsp;וְיֵקַר פִּדְיֹון נַפְשָׁם וְחָדַל לְעֹולָם׃<p>

<span class="reftext"><b>9</b></span>&nbsp;וִיחִי־עֹוד לָנֶצַח לֹא יִרְאֶה הַשָּׁחַת׃<p>

<span class="reftext"><b>10</b></span>&nbsp;כִּי יִרְאֶה חֲכָמִים יָמוּתוּ יַחַד כְּסִיל וָבַעַר יֹאבֵדוּ וְעָזְבוּ לַאֲחֵרִים חֵילָם׃<p>

<span class="reftext"><b>11</b></span>&nbsp;קִרְבָּם בָּתֵּימֹו לְעֹולָם מִשְׁכְּנֹתָם לְדֹר וָדֹר קָרְאוּ בִשְׁמֹותָם עֲלֵי אֲדָמֹות׃<p>

<span class="reftext"><b>12</b></span>&nbsp;וְאָדָם בִּיקָר בַּל־יָלִין נִמְשַׁל כַּבְּהֵמֹות נִדְמוּ׃<p>

<span class="reftext"><b>13</b></span>&nbsp;זֶה דַרְכָּם כֵּסֶל לָמֹו וְאַחֲרֵיהֶם בְּפִיהֶם יִרְצוּ סֶלָה׃<p>

<span class="reftext"><b>14</b></span>&nbsp;כַּצֹּאן לִשְׁאֹול שַׁתּוּ מָוֶת יִרְעֵם וַיִּרְדּוּ בָם יְשָׁרִים לַבֹּקֶר [כ= וְצִירָם] [ק= וְצוּרָם] לְבַלֹּות שְׁאֹול מִזְּבֻל לֹו׃<p>

<span class="reftext"><b>15</b></span>&nbsp;אַךְ־אֱלֹהִים יִפְדֶּה נַפְשִׁי מִיַּד־שְׁאֹול כִּי יִקָּחֵנִי סֶלָה׃<p>

<span class="reftext"><b>16</b></span>&nbsp;אַל־תִּירָא כִּי־יַעֲשִׁר אִישׁ כִּי־יִרְבֶּה כְּבֹוד בֵּיתֹו׃<p>

<span class="reftext"><b>17</b></span>&nbsp;כִּי לֹא בְמֹותֹו יִקַּח הַכֹּל לֹא־יֵרֵד אַחֲרָיו כְּבֹודֹו׃<p>

<span class="reftext"><b>18</b></span>&nbsp;כִּי־נַפְשֹׁו בְּחַיָּיו יְבָרֵךְ וְיֹודֻךָ כִּי־תֵיטִיב לָךְ׃<p>

<span class="reftext"><b>19</b></span>&nbsp;תָּבֹוא עַד־דֹּור אֲבֹותָיו עַד־נֵצַח לֹא יִרְאוּ־אֹור׃<p>

<span class="reftext"><b>20</b></span>&nbsp;אָדָם בִּיקָר וְלֹא יָבִין נִמְשַׁל כַּבְּהֵמֹות נִדְמוּ׃<p></div>
</body></html>
