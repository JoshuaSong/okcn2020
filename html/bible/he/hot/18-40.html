<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן יְהוָה אֶת־אִיֹּוב וַיֹּאמַר׃<p>

<span class="reftext"><b>2</b></span>&nbsp;הֲרֹב עִם־שַׁדַּי יִסֹּור מֹוכִיחַ אֱלֹוהַּ יַעֲנֶנָּה׃ ף<p>

<span class="reftext"><b>3</b></span>&nbsp;וַיַּעַן אִיֹּוב אֶת־יְהוָה וַיֹּאמַר׃<p>

<span class="reftext"><b>4</b></span>&nbsp;הֵן קַלֹּתִי מָה אֲשִׁיבֶךָּ יָדִי שַׂמְתִּי לְמֹו־פִי׃<p>

<span class="reftext"><b>5</b></span>&nbsp;אַחַת דִּבַּרְתִּי וְלֹא אֶעֱנֶה וּשְׁתַּיִם וְלֹא אֹוסִיף׃ ף<p>

<span class="reftext"><b>6</b></span>&nbsp;וַיַּעַן־יְהוָה אֶת־אִיֹּוב [כ= מִנם] [ק= מִן] [כ= סְעָרָה] [ק= סְעָרָה] וַיֹּאמַר׃<p>

<span class="reftext"><b>7</b></span>&nbsp;אֱזָר־נָא כְגֶבֶר חֲלָצֶיךָ אֶשְׁאָלְךָ וְהֹודִיעֵנִי׃<p>

<span class="reftext"><b>8</b></span>&nbsp;הַאַף תָּפֵר מִשְׁפָּטִי תַּרְשִׁיעֵנִי לְמַעַן תִּצְדָּק׃<p>

<span class="reftext"><b>9</b></span>&nbsp;וְאִם־זְרֹועַ כָּאֵל לָךְ וּבְקֹול כָּמֹהוּ תַרְעֵם׃<p>

<span class="reftext"><b>10</b></span>&nbsp;עֲדֵה נָא גָאֹון וָגֹבַהּ וְהֹוד וְהָדָר תִּלְבָּשׁ׃<p>

<span class="reftext"><b>11</b></span>&nbsp;הָפֵץ עֶבְרֹות אַפֶּךָ וּרְאֵה כָל־גֵּאֶה וְהַשְׁפִּילֵהוּ׃<p>

<span class="reftext"><b>12</b></span>&nbsp;רְאֵה כָל־גֵּאֶה הַכְנִיעֵהוּ וַהֲדֹךְ רְשָׁעִים תַּחְתָּם׃<p>

<span class="reftext"><b>13</b></span>&nbsp;טָמְנֵם בֶּעָפָר יָחַד פְּנֵיהֶם חֲבֹשׁ בַּטָּמוּן׃<p>

<span class="reftext"><b>14</b></span>&nbsp;וְגַם־אֲנִי אֹודֶךָּ כִּי־תֹושִׁעַ לְךָ יְמִינֶךָ׃<p>

<span class="reftext"><b>15</b></span>&nbsp;הִנֵּה־נָא בְהֵמֹות אֲשֶׁר־עָשִׂיתִי עִמָּךְ חָצִיר כַּבָּקָר יֹאכֵל׃<p>

<span class="reftext"><b>16</b></span>&nbsp;הִנֵּה־נָא כֹחֹו בְמָתְנָיו וְאֹנֹו בִּשְׁרִירֵי בִטְנֹו׃<p>

<span class="reftext"><b>17</b></span>&nbsp;יַחְפֹּץ זְנָבֹו כְמֹו־אָרֶז גִּידֵי [כ= פַחֲדֹו] [ק= פַחֲדָיו] יְשֹׂרָגוּ׃<p>

<span class="reftext"><b>18</b></span>&nbsp;עֲצָמָיו אֲפִיקֵי נְחוּשָׁה גְּרָמָיו כִּמְטִיל בַּרְזֶל׃<p>

<span class="reftext"><b>19</b></span>&nbsp;הוּא רֵאשִׁית דַּרְכֵי־אֵל הָעֹשֹׂו* יַגֵּשׁ חַרְבֹּו׃<p>

<span class="reftext"><b>20</b></span>&nbsp;כִּי־בוּל* הָרִים יִשְׂאוּ־לֹו וְכָל־חַיַּת הַשָּׂדֶה יְשַׂחֲקוּ־שָׁם׃<p>

<span class="reftext"><b>21</b></span>&nbsp;תַּחַת־צֶאֱלִימ* יִשְׁכָּב בְּסֵתֶר קָנֶה וּבִצָּה׃<p>

<span class="reftext"><b>22</b></span>&nbsp;יְסֻכֻּהוּ צֶאֱלִים צִלֲלֹו יְסֻבּוּהוּ עַרְבֵי־נָחַל׃<p>

<span class="reftext"><b>23</b></span>&nbsp;הֵן יַעֲשֹׁק נָהָר לֹא יַחְפֹּוז יִבְטַח כִּי־יָגִיחַ יַרְדֵּן אֶל־פִּיהוּ׃<p>

<span class="reftext"><b>24</b></span>&nbsp;בְּעֵינָיו יִקָּחֶנּוּ בְּמֹוקְשִׁים יִנְקָב־אָף׃<p></div>
</body></html>
