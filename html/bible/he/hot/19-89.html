<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מַשְׂכִּיל לְאֵיתָן הָאֶזְרָחִי׃ חַסְדֵי יְהוָה עֹולָם אָשִׁירָה לְדֹר וָדֹר אֹודִיעַ אֱמוּנָתְךָ בְּפִי׃<p>

<span class="reftext"><b>2</b></span>&nbsp;כִּי־אָמַרְתִּי עֹולָם חֶסֶד יִבָּנֶה שָׁמַיִם תָּכִן אֱמוּנָתְךָ בָהֶם׃<p>

<span class="reftext"><b>3</b></span>&nbsp;כָּרַתִּי בְרִית לִבְחִירִי נִשְׁבַּעְתִּי לְדָוִד עַבְדִּי׃<p>

<span class="reftext"><b>4</b></span>&nbsp;עַד־עֹולָם אָכִין זַרְעֶךָ וּבָנִיתִי לְדֹר־וָדֹור כִּסְאֲךָ סֶלָה׃<p>

<span class="reftext"><b>5</b></span>&nbsp;וְיֹודוּ שָׁמַיִם פִּלְאֲךָ יְהוָה אַף־אֱמוּנָתְךָ בִּקְהַל קְדֹשִׁים׃<p>

<span class="reftext"><b>6</b></span>&nbsp;כִּי מִי בַשַּׁחַק יַעֲרֹךְ לַיהוָה יִדְמֶה לַיהוָה בִּבְנֵי אֵלִים׃<p>

<span class="reftext"><b>7</b></span>&nbsp;אֵל נַעֲרָץ בְּסֹוד־קְדֹשִׁים רַבָּה וְנֹורָא עַל־כָּל־סְבִיבָיו׃<p>

<span class="reftext"><b>8</b></span>&nbsp;יְהוָה אֱלֹהֵי צְבָאֹות מִי־כָמֹוךָ חֲסִין יָהּ וֶאֱמוּנָתְךָ סְבִיבֹותֶיךָ׃<p>

<span class="reftext"><b>9</b></span>&nbsp;אַתָּה מֹושֵׁל בְּגֵאוּת הַיָּם בְּשֹׂוא גַלָּיו אַתָּה תְשַׁבְּחֵם׃<p>

<span class="reftext"><b>10</b></span>&nbsp;אַתָּה דִכִּאתָ כֶחָלָל רָהַב בִּזְרֹועַ עֻזְּךָ פִּזַּרְתָּ אֹויְבֶיךָ׃<p>

<span class="reftext"><b>11</b></span>&nbsp;לְךָ שָׁמַיִם אַף־לְךָ אָרֶץ תֵּבֵל וּמְלֹאָהּ אַתָּה יְסַדְתָּם׃<p>

<span class="reftext"><b>12</b></span>&nbsp;צָפֹון וְיָמִין אַתָּה בְרָאתָם תָּבֹור וְחֶרְמֹון בְּשִׁמְךָ יְרַנֵּנוּ׃<p>

<span class="reftext"><b>13</b></span>&nbsp;לְךָ זְרֹועַ עִם־גְּבוּרָה תָּעֹז יָדְךָ תָּרוּם יְמִינֶךָ׃<p>

<span class="reftext"><b>14</b></span>&nbsp;צֶדֶק וּמִשְׁפָּט מְכֹון כִּסְאֶךָ חֶסֶד וֶאֱמֶת יְקַדְּמוּ פָנֶיךָ׃<p>

<span class="reftext"><b>15</b></span>&nbsp;אַשְׁרֵי הָעָם יֹודְעֵי תְרוּעָה יְהוָה בְּאֹור־פָּנֶיךָ יְהַלֵּכוּן׃<p>

<span class="reftext"><b>16</b></span>&nbsp;בְּשִׁמְךָ יְגִילוּן כָּל־הַיֹּום וּבְצִדְקָתְךָ יָרוּמוּ׃<p>

<span class="reftext"><b>17</b></span>&nbsp;כִּי־תִפְאֶרֶת עֻזָּמֹו אָתָּה וּבִרְצֹנְךָ [כ= תָּרִים] [ק= תָּרוּם] קַרְנֵנוּ׃<p>

<span class="reftext"><b>18</b></span>&nbsp;כִּי לַיהוָה מָגִנֵּנוּ וְלִקְדֹושׁ יִשְׂרָאֵל מַלְכֵּנוּ׃<p>

<span class="reftext"><b>19</b></span>&nbsp;אָז דִּבַּרְתָּ־בְחָזֹון לַחֲסִידֶיךָ וַתֹּאמֶר שִׁוִּיתִי עֵזֶר עַל־גִּבֹּור הֲרִימֹותִי בָחוּר מֵעָם׃<p>

<span class="reftext"><b>20</b></span>&nbsp;מָצָאתִי דָּוִד עַבְדִּי בְּשֶׁמֶן קָדְשִׁי מְשַׁחְתִּיו׃<p>

<span class="reftext"><b>21</b></span>&nbsp;אֲשֶׁר יָדִי תִּכֹּון עִמֹּו אַף־זְרֹועִי תְאַמְּצֶנּוּ׃<p>

<span class="reftext"><b>22</b></span>&nbsp;לֹא־יַשִּׁא אֹויֵב בֹּו וּבֶן־עַוְלָה לֹא יְעַנֶּנּוּ׃<p>

<span class="reftext"><b>23</b></span>&nbsp;וְכַתֹּותִי מִפָּנָיו צָרָיו וּמְשַׂנְאָיו אֶגֹּוף׃<p>

<span class="reftext"><b>24</b></span>&nbsp;וֶאֶמוּנָתִי וְחַסְדִּי עִמֹּו וּבִשְׁמִי תָּרוּם קַרְנֹו׃<p>

<span class="reftext"><b>25</b></span>&nbsp;וְשַׂמְתִּי בַיָּם יָדֹו וּבַנְּהָרֹות יְמִינֹו׃<p>

<span class="reftext"><b>26</b></span>&nbsp;הוּא יִקְרָאֵנִי אָבִי אָתָּה אֵלִי וְצוּר יְשׁוּעָתִי׃<p>

<span class="reftext"><b>27</b></span>&nbsp;אַף־אָנִי בְּכֹור אֶתְּנֵהוּ עֶלְיֹון לְמַלְכֵי־אָרֶץ׃<p>

<span class="reftext"><b>28</b></span>&nbsp;לְעֹולָם [כ= אֶשְׁמֹור] [ק= אֶשְׁמָר]־לֹו חַסְדִּי וּבְרִיתִי נֶאֱמֶנֶת לֹו׃<p>

<span class="reftext"><b>29</b></span>&nbsp;וְשַׂמְתִּי לָעַד זַרְעֹו וְכִסְאֹו כִּימֵי שָׁמָיִם׃<p>

<span class="reftext"><b>30</b></span>&nbsp;אִם־יַעַזְבוּ בָנָיו תֹּורָתִי וּבְמִשְׁפָּטַי לֹא יֵלֵכוּן׃<p>

<span class="reftext"><b>31</b></span>&nbsp;אִם־חֻקֹּתַי יְחַלֵּלוּ וּמִצְוֹתַי לֹא יִשְׁמֹרוּ׃<p>

<span class="reftext"><b>32</b></span>&nbsp;וּפָקַדְתִּי בְשֵׁבֶט פִּשְׁעָם וּבִנְגָעִים עֲוֹנָם׃<p>

<span class="reftext"><b>33</b></span>&nbsp;וְחַסְדִּי לֹא־אָפִיר מֵעִמֹּו וְלֹא־אֲשַׁקֵּר בֶּאֱמוּנָתִי׃<p>

<span class="reftext"><b>34</b></span>&nbsp;לֹא־אֲחַלֵּל בְּרִיתִי וּמֹוצָא שְׂפָתַי לֹא אֲשַׁנֶּה׃<p>

<span class="reftext"><b>35</b></span>&nbsp;אַחַת נִשְׁבַּעְתִּי בְקָדְשִׁי אִם־לְדָוִד אֲכַזֵּב׃<p>

<span class="reftext"><b>36</b></span>&nbsp;זַרְעֹו לְעֹולָם יִהְיֶה וְכִסְאֹו כַשֶּׁמֶשׁ נֶגְדִּי׃<p>

<span class="reftext"><b>37</b></span>&nbsp;כְּיָרֵחַ יִכֹּון עֹולָם וְעֵד בַּשַּׁחַק נֶאֱמָן סֶלָה׃<p>

<span class="reftext"><b>38</b></span>&nbsp;וְאַתָּה זָנַחְתָּ וַתִּמְאָס הִתְעַבַּרְתָּ עִם־מְשִׁיחֶךָ׃<p>

<span class="reftext"><b>39</b></span>&nbsp;נֵאַרְתָּה בְּרִית עַבְדֶּךָ חִלַּלְתָּ לָאָרֶץ נִזְרֹו׃<p>

<span class="reftext"><b>40</b></span>&nbsp;פָּרַצְתָּ כָל־גְּדֵרֹתָיו שַׂמְתָּ מִבְצָרָיו מְחִתָּה׃<p>

<span class="reftext"><b>41</b></span>&nbsp;שַׁסֻּהוּ כָּל־עֹבְרֵי דָרֶךְ הָיָה חֶרְפָּה לִשְׁכֵנָיו׃<p>

<span class="reftext"><b>42</b></span>&nbsp;הֲרִימֹותָ יְמִין צָרָיו הִשְׂמַחְתָּ כָּל־אֹויְבָיו׃<p>

<span class="reftext"><b>43</b></span>&nbsp;אַף־תָּשִׁיב צוּר חַרְבֹּו וְלֹא הֲקֵימֹתֹו בַּמִּלְחָמָה׃<p>

<span class="reftext"><b>44</b></span>&nbsp;הִשְׁבַּתָּ מִטְּהָרֹו וְכִסְאֹו לָאָרֶץ מִגַּרְתָּה׃<p>

<span class="reftext"><b>45</b></span>&nbsp;הִקְצַרְתָּ יְמֵי עֲלוּמָיו הֶעֱטִיתָ עָלָיו בּוּשָׁה סֶלָה׃<p>

<span class="reftext"><b>46</b></span>&nbsp;עַד־מָה יְהוָה תִּסָּתֵר לָנֶצַח תִּבְעַר כְּמֹו־אֵשׁ חֲמָתֶךָ׃<p>

<span class="reftext"><b>47</b></span>&nbsp;זְכָר־אֲנִי מֶה־חָלֶד עַל־מַה־שָּׁוְא בָּרָאתָ כָל־בְּנֵי־אָדָם׃<p>

<span class="reftext"><b>48</b></span>&nbsp;מִי גֶבֶר יִחְיֶה וְלֹא יִרְאֶה־מָּוֶת יְמַלֵּט נַפְשֹׁו מִיַּד־שְׁאֹול סֶלָה׃<p>

<span class="reftext"><b>49</b></span>&nbsp;אַיֵּה חֲסָדֶיךָ הָרִאשֹׁנִים אֲדֹנָי נִשְׁבַּעְתָּ לְדָוִד בֶּאֱמוּנָתֶךָ׃<p>

<span class="reftext"><b>50</b></span>&nbsp;זְכֹר אֲדֹנָי חֶרְפַּת עֲבָדֶיךָ שְׂאֵתִי בְחֵיקִי כָּל־רַבִּים עַמִּים׃<p>

<span class="reftext"><b>51</b></span>&nbsp;אֲשֶׁר חֵרְפוּ אֹויְבֶיךָ יְהוָה אֲשֶׁר חֵרְפוּ עִקְּבֹות מְשִׁיחֶךָ׃<p>

<span class="reftext"><b>52</b></span>&nbsp;בָּרוּךְ יְהוָה לְעֹולָם אָמֵן וְאָמֵן׃<p></div>
</body></html>
