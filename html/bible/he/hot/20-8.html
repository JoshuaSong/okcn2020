<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;הֲלֹא־חָכְמָה תִקְרָא וּתְבוּנָה תִּתֵּן קֹולָהּ׃<p>

<span class="reftext"><b>2</b></span>&nbsp;בְּרֹאשׁ־מְרֹומִים עֲלֵי־דָרֶךְ בֵּית נְתִיבֹות נִצָּבָה׃<p>

<span class="reftext"><b>3</b></span>&nbsp;לְיַד־שְׁעָרִים לְפִי־קָרֶת מְבֹוא פְתָחִים תָּרֹנָּה׃<p>

<span class="reftext"><b>4</b></span>&nbsp;אֲלֵיכֶם אִישִׁים אֶקְרָא וְקֹולִי אֶל־בְּנֵי אָדָם׃<p>

<span class="reftext"><b>5</b></span>&nbsp;הָבִינוּ פְתָאיִם עָרְמָה וּכְסִילִים הָבִינוּ לֵב׃<p>

<span class="reftext"><b>6</b></span>&nbsp;שִׁמְעוּ כִּי־נְגִידִים אֲדַבֵּר וּמִפְתַּח שְׂפָתַי מֵישָׁרִים׃<p>

<span class="reftext"><b>7</b></span>&nbsp;כִּי־אֱמֶת יֶהְגֶּה חִכִּי וְתֹועֲבַת שְׂפָתַי רֶשַׁע׃<p>

<span class="reftext"><b>8</b></span>&nbsp;בְּצֶדֶק כָּל־אִמְרֵי־פִי אֵין בָּהֶם נִפְתָּל וְעִקֵּשׁ׃<p>

<span class="reftext"><b>9</b></span>&nbsp;כֻּלָּם נְכֹחִים לַמֵּבִין וִישָׁרִים לְמֹצְאֵי דָעַת׃<p>

<span class="reftext"><b>10</b></span>&nbsp;קְחוּ־מוּסָרִי וְאַל־כָּסֶף וְדַעַת מֵחָרוּץ נִבְחָר׃<p>

<span class="reftext"><b>11</b></span>&nbsp;כִּי־טֹובָה חָכְמָה מִפְּנִינִים וְכָל־חֲפָצִים לֹא יִשְׁווּ־בָהּ׃<p>

<span class="reftext"><b>12</b></span>&nbsp;אֲנִי־חָכְמָה שָׁכַנְתִּי עָרְמָה וְדַעַת מְזִמֹּות אֶמְצָא׃<p>

<span class="reftext"><b>13</b></span>&nbsp;יִרְאַת יְהוָה שְׂנֹאת רָע גֵּאָה וְגָאֹון וְדֶרֶךְ רָע וּפִי תַהְפֻּכֹות שָׂנֵאתִי׃<p>

<span class="reftext"><b>14</b></span>&nbsp;לִי־עֵצָה וְתוּשִׁיָּה אֲנִי בִינָה לִי גְבוּרָה׃<p>

<span class="reftext"><b>15</b></span>&nbsp;בִּי מְלָכִים יִמְלֹכוּ וְרֹוזְנִים יְחֹקְקוּ צֶדֶק׃<p>

<span class="reftext"><b>16</b></span>&nbsp;בִּי שָׂרִים יָשֹׂרוּ וּנְדִיבִים כָּל־שֹׁפְטֵי צֶדֶק׃<p>

<span class="reftext"><b>17</b></span>&nbsp;אֲנִי [כ= אֹהֲבֶיהָ] [ק= אֹהֲבַי] אֵהָב וּמְשַׁחֲרַי יִמְצָאֻנְנִי׃<p>

<span class="reftext"><b>18</b></span>&nbsp;עֹשֶׁר־וְכָבֹוד אִתִּי הֹון עָתֵק וּצְדָקָה׃<p>

<span class="reftext"><b>19</b></span>&nbsp;טֹוב פִּרְיִי מֵחָרוּץ וּמִפָּז* וּתְבוּאָתִי מִכֶּסֶף נִבְחָר׃<p>

<span class="reftext"><b>20</b></span>&nbsp;בְּאֹרַח־צְדָקָה אֲהַלֵּך בְּתֹוךְ נְתִיבֹות מִשְׁפָּט׃<p>

<span class="reftext"><b>21</b></span>&nbsp;לְהַנְחִיל אֹהֲבַי יֵשׁ וְאֹצְרֹתֵיהֶם אֲמַלֵּא׃ ף<p>

<span class="reftext"><b>22</b></span>&nbsp;יְהוָה קָנָנִי רֵאשִׁית דַּרְכֹּו קֶדֶם מִפְעָלָיו מֵאָז׃<p>

<span class="reftext"><b>23</b></span>&nbsp;מֵעֹולָם נִסַּכְתִּי מֵרֹאשׁ מִקַּדְמֵי־אָרֶץ׃<p>

<span class="reftext"><b>24</b></span>&nbsp;בְּאֵין־תְּהֹמֹות חֹולָלְתִּי בְּאֵין מַעְיָנֹות נִכְבַּדֵּי־מָיִם׃<p>

<span class="reftext"><b>25</b></span>&nbsp;בְּטֶרֶם הָרִים הָטְבָּעוּ לִפְנֵי גְבָעֹות חֹולָלְתִּי׃<p>

<span class="reftext"><b>26</b></span>&nbsp;עַד־לֹא עָשָׂה אֶרֶץ וְחוּצֹות וְרֹאשׁ עָפְרֹות תֵּבֵל׃<p>

<span class="reftext"><b>27</b></span>&nbsp;בַּהֲכִינֹו שָׁמַיִם שָׁם אָנִי בְּחוּקֹו חוּג עַל־פְּנֵי תְהֹום׃<p>

<span class="reftext"><b>28</b></span>&nbsp;בְּאַמְּצֹו שְׁחָקִים מִמָּעַל בַּעֲזֹוז עִינֹות תְּהֹום׃<p>

<span class="reftext"><b>29</b></span>&nbsp;בְּשׂוּמֹו לַיָּם חֻקֹּו וּמַיִם לֹא יַעַבְרוּ־פִיו בְּחוּקֹו מֹוסְדֵי אָרֶץ׃<p>

<span class="reftext"><b>30</b></span>&nbsp;וָאֶהְיֶה אֶצְלֹו אָמֹון וָאֶהְיֶה שַׁעֲשֻׁעִים יֹום יֹום מְשַׂחֶקֶת לְפָנָיו בְּכָל־עֵת׃<p>

<span class="reftext"><b>31</b></span>&nbsp;מְשַׂחֶקֶת בְּתֵבֵל אַרְצֹו וְשַׁעֲשֻׁעַי אֶת־בְּנֵי אָדָם׃ ף<p>

<span class="reftext"><b>32</b></span>&nbsp;וְעַתָּה בָנִים שִׁמְעוּ־לִי וְאַשְׁרֵי דְּרָכַי יִשְׁמֹרוּ׃<p>

<span class="reftext"><b>33</b></span>&nbsp;שִׁמְעוּ מוּסָר וַחֲכָמוּ וְאַל־תִּפְרָעוּ׃<p>

<span class="reftext"><b>34</b></span>&nbsp;אַשְׁרֵי אָדָם שֹׁמֵעַ לִי לִשְׁקֹד עַל־דַּלְתֹתַי יֹום יֹום לִשְׁמֹר מְזוּזֹת פְּתָחָי׃<p>

<span class="reftext"><b>35</b></span>&nbsp;כִּי מֹצְאִי [כ= מֹצְאֵי] [ק= מָצָא] חַיִּים וַיָּפֶק רָצֹון מֵיְהוָה׃<p>

<span class="reftext"><b>36</b></span>&nbsp;וְחֹטְאִי חֹמֵס נַפְשֹׁו כָּל־מְשַׂנְאַי אָהֲבוּ מָוֶת׃ ף<p></div>
</body></html>
