<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אַף־לְזֹאת יֶחֱרַד לִבִּי וְיִתַּר מִמְּקֹומֹו׃<p>

<span class="reftext"><b>2</b></span>&nbsp;שִׁמְעוּ שָׁמֹועַ בְּרֹגֶז קֹלֹו וְהֶגֶה מִפִּיו יֵצֵא׃<p>

<span class="reftext"><b>3</b></span>&nbsp;תַּחַת־כָּל־הַשָּׁמַיִם יִשְׁרֵהוּ וְאֹורֹו עַל־כַּנְפֹות הָאָרֶץ׃<p>

<span class="reftext"><b>4</b></span>&nbsp;אַחֲרָיו יִשְׁאַג־קֹול יַרְעֵם בְּקֹול גְּאֹונֹו וְלֹא יְעַקְּבֵם כִּי־יִשָּׁמַע קֹולֹו׃<p>

<span class="reftext"><b>5</b></span>&nbsp;יַרְעֵם אֵל בְּקֹולֹו נִפְלָאֹות עֹשֶׂה גְדֹלֹות וְלֹא נֵדָע׃<p>

<span class="reftext"><b>6</b></span>&nbsp;כִּי לַשֶּׁלַג יֹאמַר הֱוֵא אָרֶץ וְגֶשֶׁם מָטָר וְגֶשֶׁם מִטְרֹות עֻזֹּו׃<p>

<span class="reftext"><b>7</b></span>&nbsp;בְּיַד־כָּל־אָדָם יַחְתֹּום לָדַעַת כָּל־אַנְשֵׁי מַעֲשֵׂהוּ׃<p>

<span class="reftext"><b>8</b></span>&nbsp;וַתָּבֹא חַיָּה בְמֹו־אָרֶב וּבִמְעֹונֹתֶיהָ תִשְׁכֹּן׃<p>

<span class="reftext"><b>9</b></span>&nbsp;מִן־הַחֶדֶר תָּבֹוא סוּפָה וּמִמְּזָרִים קָרָה׃<p>

<span class="reftext"><b>10</b></span>&nbsp;מִנִּשְׁמַת־אֵל יִתֶּן־קָרַח וְרֹחַב מַיִם בְּמוּצָק׃<p>

<span class="reftext"><b>11</b></span>&nbsp;אַף־בְּרִי יַטְרִיחַ עָב יָפִיץ עֲןַן אֹורֹו׃<p>

<span class="reftext"><b>12</b></span>&nbsp;וְהוּא מְסִבֹּות מִתְהַפֵּךְ [כ= בְּתַחְבּוּלָתֹו] [ק= בְּתַחְבּוּלֹתָיו] לְפָעֳלָם כֹּל אֲשֶׁר יְצַוֵּם עַל־פְּנֵי תֵבֵל אָרְצָה׃<p>

<span class="reftext"><b>13</b></span>&nbsp;אִם־לְשֵׁבֶט אִם־לְאַרְצֹו אִם־לְחֶסֶד יַמְצִאֵהוּ׃<p>

<span class="reftext"><b>14</b></span>&nbsp;הַאֲזִינָה זֹּאת אִיֹּוב עֲמֹד וְהִתְבֹּוןֵן נִפְלְאֹות אֵל׃<p>

<span class="reftext"><b>15</b></span>&nbsp;הֲתֵדַע בְּשׂוּם־אֱלֹוהַּ עֲלֵיהֶם וְהֹופִיעַ אֹור עֲנָנֹו׃<p>

<span class="reftext"><b>16</b></span>&nbsp;הֲתֵדַע עַל־מִפְלְשֵׂי־עָב מִפְלְאֹות תְּמִים דֵּעִים׃<p>

<span class="reftext"><b>17</b></span>&nbsp;אֲשֶׁר־בְּגָדֶיךָ חַמִּים בְּהַשְׁקִט אֶרֶץ מִדָּרֹום׃<p>

<span class="reftext"><b>18</b></span>&nbsp;תַּרְקִיעַ עִמֹּו לִשְׁחָקִים חֲזָקִים כִּרְאִי מוּצָק׃<p>

<span class="reftext"><b>19</b></span>&nbsp;הֹודִיעֵנוּ מַה־נֹּאמַר לֹו לֹא־נַעֲרֹךְ מִפְּנֵי־חֹשֶׁךְ׃<p>

<span class="reftext"><b>20</b></span>&nbsp;הַיְסֻפַּר־לֹו כִּי אֲדַבֵּר אִם־אָמַר אִישׁ כִּי יְבֻלָּע׃<p>

<span class="reftext"><b>21</b></span>&nbsp;וְעַתָּה לֹא רָאוּ אֹור בָּהִיר הוּא* בַּשְּׁחָקִים וְרוּחַ עָבְרָה וַתְּטַהֲרֵם׃<p>

<span class="reftext"><b>22</b></span>&nbsp;מִצָּפֹון זָהָב יֶאֱתֶה עַל־אֱלֹוהַּ נֹורָא הֹוד׃<p>

<span class="reftext"><b>23</b></span>&nbsp;שַׁדַּי לֹא־מְצָאנֻהוּ שַׂגִּיא־כֹחַ וּמִשְׁפָּט וְרֹב־צְדָקָה לֹא יְעַנֶּה׃<p>

<span class="reftext"><b>24</b></span>&nbsp;לָכֵן יְרֵאוּהוּ אֲנָשִׁים לֹא־יִרְאֶה כָּל־חַכְמֵי־לֵב׃ ף<p></div>
</body></html>
