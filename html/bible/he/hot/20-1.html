<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מִשְׁלֵי שְׁלֹמֹה בֶן־דָּוִד מֶלֶךְ יִשְׂרָאֵל׃<p>

<span class="reftext"><b>2</b></span>&nbsp;לָדַעַת חָכְמָה וּמוּסָר לְהָבִין אִמְרֵי בִינָה׃<p>

<span class="reftext"><b>3</b></span>&nbsp;לָקַחַת מוּסַר הַשְׂכֵּל צֶדֶק וּמִשְׁפָּט וּמֵישָׁרִים׃<p>

<span class="reftext"><b>4</b></span>&nbsp;לָתֵת לִפְתָאיִם עָרְמָה לְנַעַר דַּעַת וּמְזִמָּה׃<p>

<span class="reftext"><b>5</b></span>&nbsp;יִשְׁמַע חָכָם וְיֹוסֶף לֶקַח וְנָבֹון תַּחְבֻּלֹות יִקְנֶה׃<p>

<span class="reftext"><b>6</b></span>&nbsp;לְהָבִין מָשָׁל וּמְלִיצָה דִּבְרֵי* חֲכָמִים וְחִידֹתָם׃<p>

<span class="reftext"><b>7</b></span>&nbsp;יִרְאַת יְהוָה רֵאשִׁית דָּעַת חָכְמָה וּמוּסָר אֱוִילִים בָּזוּ׃ ף<p>

<span class="reftext"><b>8</b></span>&nbsp;שְׁמַע בְּנִי מוּסַר אָבִיךָ וְאַל־תִּטֹּשׁ תֹּורַת אִמֶּךָ׃<p>

<span class="reftext"><b>9</b></span>&nbsp;כִּי לִוְיַת חֵן הֵם לְרֹאשֶׁךָ וַעֲנָקִים לְגַרְגְּרֹתֶיךָ׃<p>

<span class="reftext"><b>10</b></span>&nbsp;בְּנִי אִם־יְפַתּוּךָ חַטָּאִים אַל־תֹּבֵא׃<p>

<span class="reftext"><b>11</b></span>&nbsp;אִם־יֹאמְרוּ לְכָה אִתָּנוּ נֶאֶרְבָה לְדָם נִצְפְּנָה לְנָקִי חִנָּם׃<p>

<span class="reftext"><b>12</b></span>&nbsp;נִבְלָעֵם כִּשְׁאֹול חַיִּים וּתְמִימִים כְּיֹורְדֵי בֹור׃<p>

<span class="reftext"><b>13</b></span>&nbsp;כָּל־הֹון יָקָר נִמְצָא נְמַלֵּא בָתֵּינוּ שָׁלָל׃<p>

<span class="reftext"><b>14</b></span>&nbsp;גֹּורָלְךָ תַּפִּיל בְּתֹוכֵנוּ כִּיס אֶחָד יִהְיֶה לְכֻלָּנוּ׃<p>

<span class="reftext"><b>15</b></span>&nbsp;בְּנִי אַל־תֵּלֵךְ בְּדֶרֶךְ אִתָּם מְנַע רַגְלְךָ מִנְּתִיבָתָם׃<p>

<span class="reftext"><b>16</b></span>&nbsp;כִּי רַגְלֵיהֶם לָרַע יָרוּצוּ וִימַהֲרוּ לִשְׁפָּךְ־דָּם׃<p>

<span class="reftext"><b>17</b></span>&nbsp;כִּי־חִנָּם מְזֹרָה הָרָשֶׁת בְּעֵינֵי כָל־בַּעַל כָּנָף׃<p>

<span class="reftext"><b>18</b></span>&nbsp;וְהֵם לְדָםָם יֶאֱרֹבוּ יִצְפְּנוּ לְנַפְשֹׁתָם׃<p>

<span class="reftext"><b>19</b></span>&nbsp;כֵּן אָרְחֹות כָּל־בֹּצֵעַ בָּצַע אֶת־נֶפֶשׁ בְּעָלָיו יִקָּח׃ ף<p>

<span class="reftext"><b>20</b></span>&nbsp;חָכְמֹות בַּחוּץ תָּרֹנָּה בָּרְחֹבֹות תִּתֵּן קֹולָהּ׃<p>

<span class="reftext"><b>21</b></span>&nbsp;בְּרֹאשׁ הֹמִיֹּות תִּקְרָא בְּפִתְחֵי שְׁעָרִים בָּעִיר אֲמָרֶיהָ תֹאמֵר׃<p>

<span class="reftext"><b>22</b></span>&nbsp;עַד־מָתַי פְּתָיִם תְּאֵהֲבוּ פֶתִי וְלֵצִים לָצֹון חָמְדוּ לָהֶם וּכְסִילִים יִשְׂנְאוּ־דָעַת׃<p>

<span class="reftext"><b>23</b></span>&nbsp;תָּשׁוּבוּ לְתֹוכַחְתִּי הִנֵּה אַבִּיעָה לָכֶם רוּחִי אֹודִיעָה דְבָרַי אֶתְכֶם׃<p>

<span class="reftext"><b>24</b></span>&nbsp;יַעַן קָרָאתִי וַתְּמָאֵנוּ נָטִיתִי יָדִי וְאֵין מַקְשִׁיב׃<p>

<span class="reftext"><b>25</b></span>&nbsp;וַתִּפְרְעוּ כָל־עֲצָתִי וְתֹוכַחְתִּי לֹא אֲבִיתֶם׃<p>

<span class="reftext"><b>26</b></span>&nbsp;גַּם־אֲנִי בְּאֵידְכֶם אֶשְׂחָק אֶלְעַג בְּבֹא פַחְדְּכֶם׃<p>

<span class="reftext"><b>27</b></span>&nbsp;בְּבֹא [כ= כְשַׁאֲוָה] [ק= כְשֹׁואָה] פַּחְדְּכֶם וְאֵידְכֶם כְּסוּפָה יֶאֱתֶה בְּבֹא עֲלֵיכֶם צָרָה וְצוּקָה׃<p>

<span class="reftext"><b>28</b></span>&nbsp;אָז יִקְרָאֻנְנִי וְלֹא אֶעֱנֶה יְשַׁחֲרֻנְנִי וְלֹא יִמְצָאֻנְנִי׃<p>

<span class="reftext"><b>29</b></span>&nbsp;תַּחַת כִּי־שָׂנְאוּ דָעַת וְיִרְאַת יְהֹוָה לֹא בָחָרוּ׃<p>

<span class="reftext"><b>30</b></span>&nbsp;לֹא־אָבוּ לַעֲצָתִי נָאֲצוּ כָּל־תֹּוכַחְתִּי׃<p>

<span class="reftext"><b>31</b></span>&nbsp;וְיֹאכְלוּ מִפְּרִי דַרְכָּם וּמִמֹּעֲצֹתֵיהֶם יִשְׂבָּעוּ׃<p>

<span class="reftext"><b>32</b></span>&nbsp;כִּי מְשׁוּבַת פְּתָיִם תַּהַרְגֵם וְשַׁלְוַת כְּסִילִים תְּאַבְּדֵם׃<p>

<span class="reftext"><b>33</b></span>&nbsp;וְשֹׁמֵעַ לִי יִשְׁכָּן־בֶּטַח וְשַׁאֲןַן מִפַּחַד רָעָה׃ ף<p></div>
</body></html>
