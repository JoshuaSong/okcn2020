<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לַמְנַצֵּחַ לִבְנֵי־קֹרַח מִזְמֹור׃ רָצִיתָ יְהוָה אַרְצֶךָ שַׁבְתָּ [כ= שְׁבוּת] [ק= שְׁבִית] יַעֲקֹב׃<p>

<span class="reftext"><b>2</b></span>&nbsp;נָשָׂאתָ עֲוֹן עַמֶּךָ כִּסִּיתָ כָל־חַטָּאתָם סֶלָה׃<p>

<span class="reftext"><b>3</b></span>&nbsp;אָסַפְתָּ כָל־עֶבְרָתֶךָ הֱשִׁיבֹותָ מֵחֲרֹון אַפֶּךָ׃<p>

<span class="reftext"><b>4</b></span>&nbsp;שׁוּבֵנוּ אֱלֹהֵי יִשְׁעֵנוּ וְהָפֵר כַּעַסְךָ עִמָּנוּ׃<p>

<span class="reftext"><b>5</b></span>&nbsp;הַלְעֹולָם תֶּאֱנַף־בָּנוּ תִּמְשֹׁךְ אַפְּךָ לְדֹר וָדֹר׃<p>

<span class="reftext"><b>6</b></span>&nbsp;הֲלֹא־אַתָּה תָּשׁוּב תְּחַיֵּנוּ וְעַמְּךָ יִשְׂמְחוּ־בָךְ׃<p>

<span class="reftext"><b>7</b></span>&nbsp;הַרְאֵנוּ יְהוָה חַסְדֶּךָ וְיֶשְׁעֲךָ תִּתֶּן־לָנוּ׃<p>

<span class="reftext"><b>8</b></span>&nbsp;אֶשְׁמְעָה מַה־יְדַבֵּר הָאֵל יְהוָה כִּי יְדַבֵּר שָׁלֹום אֶל־עַמֹּו וְאֶל־חֲסִידָיו וְאַל־יָשׁוּבוּ לְכִסְלָה׃<p>

<span class="reftext"><b>9</b></span>&nbsp;אַךְ קָרֹוב לִירֵאָיו יִשְׁעֹו לִשְׁכֹּן כָּבֹוד בְּאַרְצֵנוּ׃<p>

<span class="reftext"><b>10</b></span>&nbsp;חֶסֶד־וֶאֱמֶת נִפְגָּשׁוּ צֶדֶק וְשָׁלֹום נָשָׁקוּ׃<p>

<span class="reftext"><b>11</b></span>&nbsp;אֱמֶת מֵאֶרֶץ תִּצְמָח וְצֶדֶק מִשָּׁמַיִם נִשְׁקָף׃<p>

<span class="reftext"><b>12</b></span>&nbsp;גַּם־יְהוָה יִתֵּן הַטֹּוב וְאַרְצֵנוּ תִּתֵּן יְבוּלָהּ׃<p>

<span class="reftext"><b>13</b></span>&nbsp;צֶדֶק לְפָנָיו יְהַלֵּךְ וְיָשֵׂם לְדֶרֶךְ פְּעָמָיו׃<p></div>
</body></html>
