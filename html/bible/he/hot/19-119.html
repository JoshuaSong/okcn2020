<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אַשְׁרֵי תְמִימֵי־דָרֶךְ הַהֹלְכִים בְּתֹורַת יְהוָה׃<p>

<span class="reftext"><b>2</b></span>&nbsp;אַשְׁרֵי נֹצְרֵי עֵדֹתָיו בְּכָל־לֵב יִדְרְשׁוּהוּ׃<p>

<span class="reftext"><b>3</b></span>&nbsp;אַף לֹא־פָעֲלוּ עַוְלָה בִּדְרָכָיו הָלָכוּ׃<p>

<span class="reftext"><b>4</b></span>&nbsp;אַתָּה צִוִּיתָה פִקֻּדֶיךָ לִשְׁמֹר מְאֹד׃<p>

<span class="reftext"><b>5</b></span>&nbsp;אַחֲלַי יִכֹּנוּ דְרָכָי לִשְׁמֹר חֻקֶּיךָ׃<p>

<span class="reftext"><b>6</b></span>&nbsp;אָז לֹא־אֵבֹושׁ בְּהַבִּיטִי אֶל־כָּל־מִצְוֹתֶיךָ׃<p>

<span class="reftext"><b>7</b></span>&nbsp;אֹודְךָ בְּיֹשֶׁר לֵבָב בְּלָמְדִי מִשְׁפְּטֵי צִדְקֶךָ׃<p>

<span class="reftext"><b>8</b></span>&nbsp;אֶת־חֻקֶּיךָ אֶשְׁמֹר אַל־תַּעַזְבֵנִי עַד־מְאֹד׃<p>

<span class="reftext"><b>9</b></span>&nbsp;בַּמֶּה יְזַכֶּה־נַּעַר אֶת־אָרְחֹו לִשְׁמֹר כִּדְבָרֶךָ׃<p>

<span class="reftext"><b>10</b></span>&nbsp;בְּכָל־לִבִּי דְרַשְׁתִּיךָ אַל־תַּשְׁגֵּנִי מִמִּצְוֹתֶיךָ׃<p>

<span class="reftext"><b>11</b></span>&nbsp;בְּלִבִּי צָפַנְתִּי אִמְרָתֶךָ לְמַעַן לֹא אֶחֱטָא־לָךְ׃<p>

<span class="reftext"><b>12</b></span>&nbsp;בָּרוּךְ אַתָּה יְהוָה לַמְּדֵנִי חֻקֶּיךָ׃<p>

<span class="reftext"><b>13</b></span>&nbsp;בִּשְׂפָתַי סִפַּרְתִּי כֹּל מִשְׁפְּטֵי־פִיךָ׃<p>

<span class="reftext"><b>14</b></span>&nbsp;בְּדֶרֶךְ עֵדְוֹתֶיךָ שַׂשְׂתִּי כְּעַל כָּל־הֹון׃<p>

<span class="reftext"><b>15</b></span>&nbsp;בְּפִקֻּדֶיךָ אָשִׂיחָה וְאַבִּיטָה אֹרְחֹתֶיךָ׃<p>

<span class="reftext"><b>16</b></span>&nbsp;בְּחֻקֹּתֶיךָ אֶשְׁתַּעֲשָׁע לֹא אֶשְׁכַּח דְּבָרֶךָ׃<p>

<span class="reftext"><b>17</b></span>&nbsp;גְּמֹל עַל־עַבְדְּךָ אֶחְיֶה וְאֶשְׁמְרָה דְבָרֶךָ׃<p>

<span class="reftext"><b>18</b></span>&nbsp;גַּל־עֵינַי וְאַבִּיטָה נִפְלָאֹות מִתֹּורָתֶךָ׃<p>

<span class="reftext"><b>19</b></span>&nbsp;גֵּר אָנֹכִי בָאָרֶץ אַל־תַּסְתֵּר מִמֶּנִּי מִצְוֹתֶיךָ׃<p>

<span class="reftext"><b>20</b></span>&nbsp;גָּרְסָה נַפְשִׁי לְתַאֲבָה אֶל־מִשְׁפָּטֶיךָ בְכָל־עֵת׃<p>

<span class="reftext"><b>21</b></span>&nbsp;גָּעַרְתָּ זֵדִים אֲרוּרִים הַשֹּׁגִים מִמִּצְוֹתֶיךָ׃<p>

<span class="reftext"><b>22</b></span>&nbsp;גַּל מֵעָלַי חֶרְפָּה וָבוּז כִּי עֵדֹתֶיךָ נָצָרְתִּי׃<p>

<span class="reftext"><b>23</b></span>&nbsp;גַּם יָשְׁבוּ שָׂרִים בִּי נִדְבָּרוּ עַבְדְּךָ יָשִׂיחַ בְּחֻקֶּיךָ׃<p>

<span class="reftext"><b>24</b></span>&nbsp;גַּם־עֵדֹתֶיךָ שַׁעֲשֻׁעָי אַנְשֵׁי עֲצָתִי׃<p>

<span class="reftext"><b>25</b></span>&nbsp;דָּבְקָה לֶעָפָר נַפְשִׁי חַיֵּנִי כִּדְבָרֶךָ׃<p>

<span class="reftext"><b>26</b></span>&nbsp;דְּרָכַי סִפַּרְתִּי וַתַּעֲנֵנִי לַמְּדֵנִי חֻקֶּיךָ׃<p>

<span class="reftext"><b>27</b></span>&nbsp;דֶּרֶךְ־פִּקּוּדֶיךָ הֲבִינֵנִי וְאָשִׂיחָה בְּנִפְלְאֹותֶיךָ׃<p>

<span class="reftext"><b>28</b></span>&nbsp;דָּלְפָה נַפְשִׁי מִתּוּגָה קַיְּמֵנִי כִּדְבָרֶךָ׃<p>

<span class="reftext"><b>29</b></span>&nbsp;דֶּרֶךְ־שֶׁקֶר הָסֵר מִמֶּנִּי וְתֹורָתְךָ חָנֵּנִי׃<p>

<span class="reftext"><b>30</b></span>&nbsp;דֶּרֶךְ־אֱמוּנָה בָחָרְתִּי מִשְׁפָּטֶיךָ שִׁוִּיתִי׃<p>

<span class="reftext"><b>31</b></span>&nbsp;דָּבַקְתִּי בְעֵדְוֹתֶיךָ יְהוָה אַל־תְּבִישֵׁנִי׃<p>

<span class="reftext"><b>32</b></span>&nbsp;דֶּרֶךְ־מִצְוֹתֶיךָ אָרוּץ כִּי תַרְחִיב לִבִּי׃<p>

<span class="reftext"><b>33</b></span>&nbsp;הֹורֵנִי יְהוָה דֶּרֶךְ חֻקֶּיךָ וְאֶצְּרֶנָּה עֵקֶב׃<p>

<span class="reftext"><b>34</b></span>&nbsp;הֲבִינֵנִי וְאֶצְּרָה תֹורָתֶךָ וְאֶשְׁמְרֶנָּה בְכָל־לֵב׃<p>

<span class="reftext"><b>35</b></span>&nbsp;הַדְרִיכֵנִי בִּנְתִיב מִצְוֹתֶיךָ כִּי־בֹו חָפָצְתִּי׃<p>

<span class="reftext"><b>36</b></span>&nbsp;הַט־לִבִּי אֶל־עֵדְוֹתֶיךָ וְאַל אֶל־בָּצַע׃<p>

<span class="reftext"><b>37</b></span>&nbsp;הַעֲבֵר עֵינַי מֵרְאֹות שָׁוְא בִּדְרָךֶךָ חַיֵּנִי׃<p>

<span class="reftext"><b>38</b></span>&nbsp;הָקֵם לְעַבְדְּךָ אִמְרָתֶךָ אֲשֶׁר לְיִרְאָתֶךָ׃<p>

<span class="reftext"><b>39</b></span>&nbsp;הַעֲבֵר חֶרְפָּתִי אֲשֶׁר יָגֹרְתִּי כִּי מִשְׁפָּטֶיךָ טֹובִים׃<p>

<span class="reftext"><b>40</b></span>&nbsp;הִנֵּה תָּאַבְתִּי לְפִקֻּדֶיךָ בְּצִדְקָתְךָ חַיֵּנִי׃<p>

<span class="reftext"><b>41</b></span>&nbsp;וִיבֹאֻנִי חֲסָדֶךָ יְהוָה תְּשׁוּעָתְךָ כְּאִמְרָתֶךָ׃<p>

<span class="reftext"><b>42</b></span>&nbsp;וְאֶעֱנֶה חֹרְפִי דָבָר כִּי־בָטַחְתִּי בִּדְבָרֶךָ׃<p>

<span class="reftext"><b>43</b></span>&nbsp;וְאַל־תַּצֵּל מִפִּי דְבַר־אֱמֶת עַד־מְאֹד כִּי לְמִשְׁפָּטֶךָ יִחָלְתִּי׃<p>

<span class="reftext"><b>44</b></span>&nbsp;וְאֶשְׁמְרָה תֹורָתְךָ תָמִיד לְעֹולָם וָעֶד׃<p>

<span class="reftext"><b>45</b></span>&nbsp;וְאֶתְהַלְּכָה בָרְחָבָה כִּי פִקֻּדֶיךָ דָרָשְׁתִּי׃<p>

<span class="reftext"><b>46</b></span>&nbsp;וַאֲדַבְּרָה בְעֵדֹתֶיךָ נֶגֶד מְלָכִים וְלֹא אֵבֹושׁ׃<p>

<span class="reftext"><b>47</b></span>&nbsp;וְאֶשְׁתַּעֲשַׁע בְּמִצְוֹתֶיךָ אֲשֶׁר אָהָבְתִּי׃<p>

<span class="reftext"><b>48</b></span>&nbsp;וְאֶשָּׂא־כַפַּי אֶל־מִצְוֹתֶיךָ אֲשֶׁר אָהָבְתִּי וְאָשִׂיחָה בְחֻקֶּיךָ׃<p>

<span class="reftext"><b>49</b></span>&nbsp;זְכֹר־דָּבָר לְעַבְדֶּךָ עַל אֲשֶׁר יִחַלְתָּנִי׃<p>

<span class="reftext"><b>50</b></span>&nbsp;זֹאת נֶחָמָתִי בְעָנְיִי כִּי אִמְרָתְךָ חִיָּתְנִי׃<p>

<span class="reftext"><b>51</b></span>&nbsp;זֵדִים הֱלִיצֻנִי עַד־מְאֹד מִתֹּורָתְךָ לֹא נָטִיתִי׃<p>

<span class="reftext"><b>52</b></span>&nbsp;זָכַרְתִּי מִשְׁפָּטֶיךָ מֵעֹולָם יְהוָה וָאֶתְנֶחָם׃<p>

<span class="reftext"><b>53</b></span>&nbsp;זַלְעָפָה אֲחָזַתְנִי מֵרְשָׁעִים עֹזְבֵי תֹּורָתֶךָ׃<p>

<span class="reftext"><b>54</b></span>&nbsp;זְמִרֹות הָיוּ־לִי חֻקֶּיךָ בְּבֵית מְגוּרָי׃<p>

<span class="reftext"><b>55</b></span>&nbsp;זָכַרְתִּי בַלַּיְלָה שִׁמְךָ יְהוָה וָאֶשְׁמְרָה תֹּורָתֶךָ׃<p>

<span class="reftext"><b>56</b></span>&nbsp;זֹאת הָיְתָה־לִּי כִּי פִקֻּדֶיךָ נָצָרְתִּי׃<p>

<span class="reftext"><b>57</b></span>&nbsp;חֶלְקִי יְהוָה אָמַרְתִּי לִשְׁמֹר דְּבָרֶיךָ׃<p>

<span class="reftext"><b>58</b></span>&nbsp;חִלִּיתִי פָנֶיךָ בְכָל־לֵב חָנֵּנִי כְּאִמְרָתֶךָ׃<p>

<span class="reftext"><b>59</b></span>&nbsp;חִשַּׁבְתִּי דְרָכָי וָאָשִׁיבָה רַגְלַי אֶל־עֵדֹתֶיךָ׃<p>

<span class="reftext"><b>60</b></span>&nbsp;חַשְׁתִּי וְלֹא הִתְמַהְמָהְתִּי לִשְׁמֹר מִצְוֹתֶיךָ׃<p>

<span class="reftext"><b>61</b></span>&nbsp;חֶבְלֵי רְשָׁעִים עִוְּדֻנִי תֹּורָתְךָ לֹא שָׁכָחְתִּי׃<p>

<span class="reftext"><b>62</b></span>&nbsp;חֲצֹות־לַיְלָה אָקוּם לְהֹודֹות לָךְ עַל מִשְׁפְּטֵי צִדְקֶךָ׃<p>

<span class="reftext"><b>63</b></span>&nbsp;חָבֵר אָנִי לְכָל־אֲשֶׁר יְרֵאוּךָ וּלְשֹׁמְרֵי פִּקּוּדֶיךָ׃<p>

<span class="reftext"><b>64</b></span>&nbsp;חַסְדְּךָ יְהוָה מָלְאָה הָאָרֶץ חֻקֶּיךָ לַמְּדֵנִי׃<p>

<span class="reftext"><b>65</b></span>&nbsp;טֹוב עָשִׂיתָ עִם־עַבְדְּךָ יְהוָה כִּדְבָרֶךָ׃<p>

<span class="reftext"><b>66</b></span>&nbsp;טוּב טַעַם וָדַעַת לַמְּדֵנִי כִּי בְמִצְוֹתֶיךָ הֶאֱמָנְתִּי׃<p>

<span class="reftext"><b>67</b></span>&nbsp;טֶרֶם אֶעֱנֶה אֲנִי שֹׁגֵג וְעַתָּה אִמְרָתְךָ שָׁמָרְתִּי׃<p>

<span class="reftext"><b>68</b></span>&nbsp;טֹוב־אַתָּה וּמֵטִיב לַמְּדֵנִי חֻקֶּיךָ׃<p>

<span class="reftext"><b>69</b></span>&nbsp;טָפְלוּ עָלַי שֶׁקֶר זֵדִים אֲנִי בְּכָל־לֵב אֱצֹּר פִּקּוּדֶיךָ׃<p>

<span class="reftext"><b>70</b></span>&nbsp;טָפַשׁ כַּחֵלֶב לִבָּם אֲנִי תֹּורָתְךָ שִׁעֲשָׁעְתִּי׃<p>

<span class="reftext"><b>71</b></span>&nbsp;טֹוב־לִי כִי־עֻנֵּיתִי לְמַעַן אֶלְמַד חֻקֶּיךָ׃<p>

<span class="reftext"><b>72</b></span>&nbsp;טֹוב־לִי תֹורַת־פִּיךָ מֵאַלְפֵי זָהָב וָכָסֶף׃<p>

<span class="reftext"><b>73</b></span>&nbsp;יָדֶיךָ עָשׂוּנִי וַיְכֹונְנוּנִי הֲבִינֵנִי וְאֶלְמְדָה מִצְוֹתֶיךָ׃<p>

<span class="reftext"><b>74</b></span>&nbsp;יְרֵאֶיךָ יִרְאוּנִי וְיִשְׂמָחוּ כִּי לִדְבָרְךָ יִחָלְתִּי׃<p>

<span class="reftext"><b>75</b></span>&nbsp;יָדַעְתִּי יְהוָה כִּי־צֶדֶק מִשְׁפָּטֶיךָ וֶאֱמוּנָה עִנִּיתָנִי׃<p>

<span class="reftext"><b>76</b></span>&nbsp;יְהִי־נָא חַסְדְּךָ לְנַחֲמֵנִי כְּאִמְרָתְךָ לְעַבְדֶּךָ׃<p>

<span class="reftext"><b>77</b></span>&nbsp;יְבֹאוּנִי רַחֲמֶיךָ וְאֶחְיֶה כִּי־תֹורָתְךָ שַׁעֲשֻׁעָי׃<p>

<span class="reftext"><b>78</b></span>&nbsp;יֵבֹשׁוּ זֵדִים כִּי־שֶׁקֶר עִוְּתוּנִי אֲנִי אָשִׂיחַ בְּפִקּוּדֶיךָ׃<p>

<span class="reftext"><b>79</b></span>&nbsp;יָשׁוּבוּ לִי יְרֵאֶיךָ [כ= וְיָדְעוּ] [ק= וְיֹדְעֵי] עֵדֹתֶיךָ׃<p>

<span class="reftext"><b>80</b></span>&nbsp;יְהִי־לִבִּי תָמִים בְּחֻקֶּיךָ לְמַעַן לֹא אֵבֹושׁ׃<p>

<span class="reftext"><b>81</b></span>&nbsp;כָּלְתָה לִתְשׁוּעָתְךָ נַפְשִׁי לִדְבָרְךָ יִחָלְתִּי׃<p>

<span class="reftext"><b>82</b></span>&nbsp;כָּלוּ עֵינַי לְאִמְרָתֶךָ לֵאמֹר מָתַי תְּנַחֲמֵנִי׃<p>

<span class="reftext"><b>83</b></span>&nbsp;כִּי־הָיִיתִי כְּנֹאד בְּקִיטֹור חֻקֶּיךָ לֹא שָׁכָחְתִּי׃<p>

<span class="reftext"><b>84</b></span>&nbsp;כַּמָּה יְמֵי־עַבְדֶּךָ מָתַי תַּעֲשֶׂה בְרֹדְפַי מִשְׁפָּט׃<p>

<span class="reftext"><b>85</b></span>&nbsp;כָּרוּ־לִי זֵדִים שִׁיחֹות אֲשֶׁר לֹא כְתֹורָתֶךָ׃<p>

<span class="reftext"><b>86</b></span>&nbsp;כָּל־מִצְוֹתֶיךָ אֱמוּנָה שֶׁקֶר רְדָפוּנִי עָזְרֵנִי׃<p>

<span class="reftext"><b>87</b></span>&nbsp;כִּמְעַט כִּלּוּנִי בָאָרֶץ וַאֲנִי לֹא־עָזַבְתִּי פִקֻּודֶיךָ׃<p>

<span class="reftext"><b>88</b></span>&nbsp;כְּחַסְדְּךָ חַיֵּנִי וְאֶשְׁמְרָה עֵדוּת פִּיךָ׃<p>

<span class="reftext"><b>89</b></span>&nbsp;לְעֹולָם יְהוָה דְּבָרְךָ נִצָּב בַּשָּׁמָיִם׃<p>

<span class="reftext"><b>90</b></span>&nbsp;לְדֹר וָדֹר אֱמוּנָתֶךָ כֹּונַנְתָּ אֶרֶץ וַתַּעֲמֹד׃<p>

<span class="reftext"><b>91</b></span>&nbsp;לְמִשְׁפָּטֶיךָ עָמְדוּ הַיֹּום כִּי הַכֹּל עֲבָדֶיךָ׃<p>

<span class="reftext"><b>92</b></span>&nbsp;לוּלֵי תֹורָתְךָ שַׁעֲשֻׁעָי אָז אָבַדְתִּי בְעָנְיִי׃<p>

<span class="reftext"><b>93</b></span>&nbsp;לְעֹולָם לֹא־אֶשְׁכַּח פִּקּוּדֶיךָ כִּי בָם חִיִּיתָנִי׃<p>

<span class="reftext"><b>94</b></span>&nbsp;לְךָ־אֲנִי הֹושִׁיעֵנִי כִּי פִקּוּדֶיךָ דָרָשְׁתִּי׃<p>

<span class="reftext"><b>95</b></span>&nbsp;לִי קִוּוּ רְשָׁעִים לְאַבְּדֵנִי עֵדֹתֶיךָ אֶתְבֹּוןָן׃<p>

<span class="reftext"><b>96</b></span>&nbsp;לְכָל תִּכְלָה רָאִיתִי קֵץ רְחָבָה מִצְוָתְךָ מְאֹד׃<p>

<span class="reftext"><b>97</b></span>&nbsp;מָה־אָהַבְתִּי תֹורָתֶךָ כָּל־הַיֹּום הִיא שִׂיחָתִי׃<p>

<span class="reftext"><b>98</b></span>&nbsp;מֵאֹיְבַי תְּחַכְּמֵנִי מִצְוֹתֶךָ כִּי לְעֹולָם הִיא־לִי׃<p>

<span class="reftext"><b>99</b></span>&nbsp;מִכָּל־מְלַמְּדַי הִשְׂכַּלְתִּי כִּי עֵדְוֹתֶיךָ שִׂיחָה לִֿי׃<p>

<span class="reftext"><b>100</b></span>&nbsp;מִזְּקֵנִים אֶתְבֹּוןָן כִּי פִקּוּדֶיךָ נָצָרְתִּי׃<p>

<span class="reftext"><b>101</b></span>&nbsp;מִכָּל־אֹרַח רָע כָּלִאתִי רַגְלָי לְמַעַן אֶשְׁמֹר דְּבָרֶךָ׃<p>

<span class="reftext"><b>102</b></span>&nbsp;מִמִּשְׁפָּטֶיךָ לֹא־סָרְתִּי כִּי־אַתָּה הֹורֵתָנִי׃<p>

<span class="reftext"><b>103</b></span>&nbsp;מַה־נִּמְלְצוּ לְחִכִּי אִמְרָתֶךָ מִדְּבַשׁ לְפִי׃<p>

<span class="reftext"><b>104</b></span>&nbsp;מִפִּקּוּדֶיךָ אֶתְבֹּוןָן עַל־כֵּן שָׂנֵאתִי כָּל־אֹרַח שָׁקֶר׃<p>

<span class="reftext"><b>105</b></span>&nbsp;נֵר־לְרַגְלִי דְבָרֶךָ וְאֹור לִנְתִיבָתִי׃<p>

<span class="reftext"><b>106</b></span>&nbsp;נִשְׁבַּעְתִּי וָאֲקַיֵּמָה לִשְׁמֹר מִשְׁפְּטֵי צִדְקֶךָ׃<p>

<span class="reftext"><b>107</b></span>&nbsp;נַעֲנֵיתִי עַד־מְאֹד יְהוָה חַיֵּנִי כִדְבָרֶךָ׃<p>

<span class="reftext"><b>108</b></span>&nbsp;נִדְבֹות פִּי רְצֵה־נָא יְהוָה וּמִשְׁפָּטֶיךָ לַמְּדֵנִי׃<p>

<span class="reftext"><b>109</b></span>&nbsp;נַפְשִׁי בְכַפִּי תָמִיד וְתֹורָתְךָ לֹא שָׁכָחְתִּי׃<p>

<span class="reftext"><b>110</b></span>&nbsp;נָתְנוּ רְשָׁעִים פַּח לִי וּמִפִּקּוּדֶיךָ לֹא תָעִיתִי׃<p>

<span class="reftext"><b>111</b></span>&nbsp;נָחַלְתִּי עֵדְוֹתֶיךָ לְעֹולָם כִּי־שְׂשֹׂון לִבִּי הֵמָּה׃<p>

<span class="reftext"><b>112</b></span>&nbsp;נָטִיתִי לִבִּי לַעֲשֹׂות חֻקֶּיךָ לְעֹולָם עֵקֶב׃<p>

<span class="reftext"><b>113</b></span>&nbsp;סֵעֲפִים שָׂנֵאתִי וְתֹורָתְךָ אָהָבְתִּי׃<p>

<span class="reftext"><b>114</b></span>&nbsp;סִתְרִי וּמָגִנִּי אָתָּה לִדְבָרְךָ יִחָלְתִּי׃<p>

<span class="reftext"><b>115</b></span>&nbsp;סוּרוּ־מִמֶּנִּי מְרֵעִים וְאֶצְּרָה מִצְוֹת אֱלֹהָי׃<p>

<span class="reftext"><b>116</b></span>&nbsp;סָמְכֵנִי כְאִמְרָתְךָ וְאֶחְיֶה וְאַל־תְּבִישֵׁנִי מִשִּׂבְרִי׃<p>

<span class="reftext"><b>117</b></span>&nbsp;סְעָדֵנִי וְאִוָּשֵׁעָה וְאֶשְׁעָה בְחֻקֶּיךָ תָמִיד׃<p>

<span class="reftext"><b>118</b></span>&nbsp;סָלִיתָ כָּל־שֹׁוגִים מֵחֻקֶּיךָ כִּי־שֶׁקֶר תַּרְמִיתָם׃<p>

<span class="reftext"><b>119</b></span>&nbsp;סִגִים הִשְׁבַּתָּ כָל־רִשְׁעֵי־אָרֶץ לָכֵן אָהַבְתִּי עֵדֹתֶיךָ׃<p>

<span class="reftext"><b>120</b></span>&nbsp;סָמַר מִפַּחְדְּךָ בְשָׂרִי וּמִמִּשְׁפָּטֶיךָ יָרֵאתִי׃<p>

<span class="reftext"><b>121</b></span>&nbsp;עָשִׂיתִי מִשְׁפָּט וָצֶדֶק בַּל־תַּנִּיחֵנִי לְעֹשְׁקָי׃<p>

<span class="reftext"><b>122</b></span>&nbsp;עֲרֹב עַבְדְּךָ לְטֹוב אַל־יַעַשְׁקֻנִי זֵדִים׃<p>

<span class="reftext"><b>123</b></span>&nbsp;עֵינַי כָּלוּ לִישׁוּעָתֶךָ וּלְאִמְרַת צִדְקֶךָ׃<p>

<span class="reftext"><b>124</b></span>&nbsp;עֲשֵׂה עִם־עַבְדְּךָ כְחַסְדֶּךָ וְחֻקֶּיךָ לַמְּדֵנִי׃<p>

<span class="reftext"><b>125</b></span>&nbsp;עַבְדְּךָ־אָנִי הֲבִינֵנִי וְאֵדְעָה עֵדֹתֶיךָ׃<p>

<span class="reftext"><b>126</b></span>&nbsp;עֵת לַעֲשֹׂות לַיהוָה הֵפֵרוּ תֹּורָתֶךָ׃<p>

<span class="reftext"><b>127</b></span>&nbsp;עַל־כֵּן אָהַבְתִּי מִצְוֹתֶיךָ מִזָּהָב וּמִפָּז׃<p>

<span class="reftext"><b>128</b></span>&nbsp;עַל־כֵּן כָּל־פִּקּוּדֵי כֹל יִשָּׁרְתִּי כָּל־אֹרַח שֶׁקֶר שָׂנֵאתִי׃<p>

<span class="reftext"><b>129</b></span>&nbsp;פְּלָאֹות עֵדְוֹתֶיךָ עַל־כֵּן נְצָרָתַם נַפְשִׁי׃<p>

<span class="reftext"><b>130</b></span>&nbsp;פֵּתַח דְּבָרֶיךָ יָאִיר מֵבִין פְּתָיִים׃<p>

<span class="reftext"><b>131</b></span>&nbsp;פִּי־פָעַרְתִּי וָאֶשְׁאָפָה כִּי לְמִצְוֹתֶיךָ יָאָבְתִּי׃<p>

<span class="reftext"><b>132</b></span>&nbsp;פְּנֵה־אֵלַי וְחָנֵּנִי כְּמִשְׁפָּט לְאֹהֲבֵי שְׁמֶךָ׃<p>

<span class="reftext"><b>133</b></span>&nbsp;פְּעָמַי הָכֵן בְּאִמְרָתֶךָ וְאַל־תַּשְׁלֶט־בִּי כָל־אָוֶן׃<p>

<span class="reftext"><b>134</b></span>&nbsp;פְּדֵנִי מֵעֹשֶׁק אָדָם וְאֶשְׁמְרָה פִּקּוּדֶיךָ׃<p>

<span class="reftext"><b>135</b></span>&nbsp;פָּנֶיךָ הָאֵר בְּעַבְדֶּךָ וְלַמְּדֵנִי אֶת־חֻקֶּיךָ׃<p>

<span class="reftext"><b>136</b></span>&nbsp;פַּלְגֵי־מַיִם יָרְדוּ עֵינָי עַל לֹא־שָׁמְרוּ תֹורָתֶךָ׃<p>

<span class="reftext"><b>137</b></span>&nbsp;צַדִּיק אַתָּה יְהוָה וְיָשָׁר מִשְׁפָּטֶיךָ׃<p>

<span class="reftext"><b>138</b></span>&nbsp;צִוִּיתָ צֶדֶק עֵדֹתֶיךָ וֶאֱמוּנָה מְאֹד׃<p>

<span class="reftext"><b>139</b></span>&nbsp;צִמְּתַתְנִי קִנְאָתִי כִּי־שָׁכְחוּ דְבָרֶיךָ צָרָי׃<p>

<span class="reftext"><b>140</b></span>&nbsp;צְרוּפָה אִמְרָתְךָ מְאֹד וְעַבְדְּךָ אֲהֵבָהּ׃<p>

<span class="reftext"><b>141</b></span>&nbsp;צָעִיר אָנֹכִי וְנִבְזֶה פִּקֻּדֶיךָ לֹא שָׁכָחְתִּי׃<p>

<span class="reftext"><b>142</b></span>&nbsp;צִדְקָתְךָ צֶדֶק לְעֹולָם וְתֹורָתְךָ אֱמֶת׃<p>

<span class="reftext"><b>143</b></span>&nbsp;צַר־וּמָצֹוק מְצָאוּנִי מִצְוֹתֶיךָ שַׁעֲשֻׁעָי׃<p>

<span class="reftext"><b>144</b></span>&nbsp;צֶדֶק עֵדְוֹתֶיךָ לְעֹולָם הֲבִינֵנִי וְאֶחְיֶה׃<p>

<span class="reftext"><b>145</b></span>&nbsp;קָרָאתִי בְכָל־לֵב עֲנֵנִי יְהוָה חֻקֶּיךָ אֶצֹּרָה׃<p>

<span class="reftext"><b>146</b></span>&nbsp;קְרָאתִיךָ הֹושִׁיעֵנִי וְאֶשְׁמְרָה עֵדֹתֶיךָ׃<p>

<span class="reftext"><b>147</b></span>&nbsp;קִדַּמְתִּי בַנֶּשֶׁף וָאֲשַׁוֵּעָה [כ= לִדְבָרֶיךָ] [ק= לִדְבָרְךָ] יִחָלְתִּי׃<p>

<span class="reftext"><b>148</b></span>&nbsp;קִדְּמוּ עֵינַי אַשְׁמֻרֹות לָשִׂיחַ בְּאִמְרָתֶךָ׃<p>

<span class="reftext"><b>149</b></span>&nbsp;קֹולִי שִׁמְעָה כְחַסְדֶּךָ יְהוָה כְּמִשְׁפָּטֶךָ חַיֵּנִי׃<p>

<span class="reftext"><b>150</b></span>&nbsp;קָרְבוּ רֹדְפֵי זִמָּה מִתֹּורָתְךָ רָחָקוּ׃<p>

<span class="reftext"><b>151</b></span>&nbsp;קָרֹוב אַתָּה יְהוָה וְכָל־מִצְוֹתֶיךָ אֱמֶת׃<p>

<span class="reftext"><b>152</b></span>&nbsp;קֶדֶם יָדַעְתִּי מֵעֵדֹתֶיךָ כִּי לְעֹולָם יְסַדְתָּם׃<p>

<span class="reftext"><b>153</b></span>&nbsp;רְאֵה־עָנְיִי וְחַלְּצֵנִי כִּי־תֹורָתְךָ לֹא שָׁכָחְתִּי׃<p>

<span class="reftext"><b>154</b></span>&nbsp;רִיבָה רִיבִי וּגְאָלֵנִי לְאִמְרָתְךָ חַיֵּנִי׃<p>

<span class="reftext"><b>155</b></span>&nbsp;רָחֹוק מֵרְשָׁעִים יְשׁוּעָה כִּי־חֻקֶּיךָ לֹא דָרָשׁוּ׃<p>

<span class="reftext"><b>156</b></span>&nbsp;רַחֲמֶיךָ רַבִּים יְהוָה כְּמִשְׁפָּטֶיךָ חַיֵּנִי׃<p>

<span class="reftext"><b>157</b></span>&nbsp;רַבִּים רֹדְפַי וְצָרָי מֵעֵדְוֹתֶיךָ לֹא נָטִיתִי׃<p>

<span class="reftext"><b>158</b></span>&nbsp;רָאִיתִי בֹגְדִים וָאֶתְקֹוטָטָה אֲשֶׁר אִמְרָתְךָ לֹא שָׁמָרוּ׃<p>

<span class="reftext"><b>159</b></span>&nbsp;רְאֵה כִּי־פִקּוּדֶיךָ אָהָבְתִּי יְהוָה כְּחַסְדְּךָ חַיֵּנִי׃<p>

<span class="reftext"><b>160</b></span>&nbsp;רֹאשׁ־דְּבָרְךָ אֱמֶת וּלְעֹולָם כָּל־מִשְׁפַּט צִדְקֶךָ׃<p>

<span class="reftext"><b>161</b></span>&nbsp;שָׂרִים רְדָפוּנִי חִנָּם [כ= וּמִדְּבָרֶיךָ] [ק= וּמִדְּבָרְךָ] פָּחַד לִבִּי׃<p>

<span class="reftext"><b>162</b></span>&nbsp;שָׂשׂ אָנֹכִי עַל־אִמְרָתֶךָ כְּמֹוצֵא שָׁלָל רָב׃<p>

<span class="reftext"><b>163</b></span>&nbsp;שֶׁקֶר שָׂנֵאתִי וַאֲתַעֵבָה תֹּורָתְךָ אָהָבְתִּי׃<p>

<span class="reftext"><b>164</b></span>&nbsp;שֶׁבַע בַּיֹּום הִלַּלְתִּיךָ עַל מִשְׁפְּטֵי צִדְקֶךָ׃<p>

<span class="reftext"><b>165</b></span>&nbsp;שָׁלֹום רָב לְאֹהֲבֵי תֹורָתֶךָ וְאֵין־לָמֹו מִכְשֹׁול׃<p>

<span class="reftext"><b>166</b></span>&nbsp;שִׂבַּרְתִּי לִישׁוּעָתְךָ יְהוָה וּמִצְוֹתֶיךָ עָשִׂיתִי׃<p>

<span class="reftext"><b>167</b></span>&nbsp;שָׁמְרָה נַפְשִׁי עֵדֹתֶיךָ וָאֹהֲבֵם מְאֹד׃<p>

<span class="reftext"><b>168</b></span>&nbsp;שָׁמַרְתִּי פִקּוּדֶיךָ וְעֵדֹתֶיךָ כִּי כָל־דְּרָכַי נֶגְדֶּךָ׃<p>

<span class="reftext"><b>169</b></span>&nbsp;תִּקְרַב רִנָּתִי לְפָנֶיךָ יְהוָה כִּדְבָרְךָ הֲבִינֵנִי׃<p>

<span class="reftext"><b>170</b></span>&nbsp;תָּבֹוא תְּחִנָּתִי לְפָנֶיךָ כְּאִמְרָתְךָ הַצִּילֵנִי׃<p>

<span class="reftext"><b>171</b></span>&nbsp;תַּבַּעְנָה שְׂפָתַי תְּהִלָּה כִּי תְלַמְּדֵנִי חֻקֶּיךָ׃<p>

<span class="reftext"><b>172</b></span>&nbsp;תַּעַן לְשֹׁונִי אִמְרָתֶךָ כִּי כָל־מִצְוֹתֶיךָ צֶּדֶק׃<p>

<span class="reftext"><b>173</b></span>&nbsp;תְּהִי־יָדְךָ לְעָזְרֵנִי כִּי פִקּוּדֶיךָ בָחָרְתִּי׃<p>

<span class="reftext"><b>174</b></span>&nbsp;תָּאַבְתִּי לִישׁוּעָתְךָ יְהוָה וְתֹורָתְךָ שַׁעֲשֻׁעָי׃<p>

<span class="reftext"><b>175</b></span>&nbsp;תְּחִי־נַפְשִׁי וּתְהַלְלֶךָּ וּמִשְׁפָּטֶךָ יַעֲזְרֻנִי׃<p>

<span class="reftext"><b>176</b></span>&nbsp;תָּעִיתִי כְּשֶׂה אֹבֵד בַּקֵּשׁ עַבְדֶּךָ כִּי מִצְוֹתֶיךָ לֹא שָׁכָחְתִּי׃<p></div>
</body></html>
