<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אֵל־נְקָמֹות יְהוָה אֵל נְקָמֹות הֹופִיַע׃<p>

<span class="reftext"><b>2</b></span>&nbsp;הִנָּשֵׂא שֹׁפֵט הָאָרֶץ הָשֵׁב גְּמוּל עַל־גֵּאִים׃<p>

<span class="reftext"><b>3</b></span>&nbsp;עַד־מָתַי רְשָׁעִים יְהוָה עַד־מָתַי רְשָׁעִים יַעֲלֹזוּ׃<p>

<span class="reftext"><b>4</b></span>&nbsp;יַבִּיעוּ יְדַבְּרוּ עָתָק יִתְאַמְּרוּ כָּל־פֹּעֲלֵי אָוֶן׃<p>

<span class="reftext"><b>5</b></span>&nbsp;עַמְּךָ יְהוָה יְדַכְּאוּ וְנַחֲלָתְךָ יְעַנּוּ׃<p>

<span class="reftext"><b>6</b></span>&nbsp;אַלְמָנָה וְגֵר יַהֲרֹגוּ וִיתֹומִים יְרַצֵּחוּ׃<p>

<span class="reftext"><b>7</b></span>&nbsp;וַיֹּאמְרוּ לֹא יִרְאֶה־יָּהּ וְלֹא־יָבִין אֱלֹהֵי יַעֲקֹב׃<p>

<span class="reftext"><b>8</b></span>&nbsp;בִּינוּ בֹּעֲרִים בָּעָם וּכְסִילִים מָתַי תַּשְׂכִּילוּ׃<p>

<span class="reftext"><b>9</b></span>&nbsp;הֲנֹטַע אֹזֶן הֲלֹא יִשְׁמָע אִם־יֹצֵר עַיִן הֲלֹא יַבִּיט׃<p>

<span class="reftext"><b>10</b></span>&nbsp;הֲיֹסֵר גֹּויִם הֲלֹא יֹוכִיחַ הַמְלַמֵּד אָדָם דָּעַת׃<p>

<span class="reftext"><b>11</b></span>&nbsp;יְהוָה יֹדֵעַ* מַחְשְׁבֹות אָדָם כִּי־הֵמָּה הָבֶל׃<p>

<span class="reftext"><b>12</b></span>&nbsp;אַשְׁרֵי הַגֶּבֶר אֲשֶׁר־תְּיַסְּרֶנּוּ יָּהּ וּמִתֹּורָתְךָ תְלַמְּדֶנּוּ׃<p>

<span class="reftext"><b>13</b></span>&nbsp;לְהַשְׁקִיט לֹו מִימֵי רָע עַד יִכָּרֶה לָרָשָׁע שָׁחַת׃<p>

<span class="reftext"><b>14</b></span>&nbsp;כִּי לֹא־יִטֹּשׁ יְהוָה עַמֹּו וְנַחֲלָתֹו לֹא יַעֲזֹב׃<p>

<span class="reftext"><b>15</b></span>&nbsp;כִּי־עַד־צֶדֶק יָשׁוּב מִשְׁפָּט וְאַחֲרָיו כָּל־יִשְׁרֵי־לֵב׃<p>

<span class="reftext"><b>16</b></span>&nbsp;מִי־יָקוּם לִי עִם־מְרֵעִים מִי־יִתְיַצֵּב לִי עִם־פֹּעֲלֵי אָוֶן׃<p>

<span class="reftext"><b>17</b></span>&nbsp;לוּלֵי יְהוָה עֶזְרָתָה לִּי כִּמְעַט שָׁכְנָה דוּמָה נַפְשִׁי׃<p>

<span class="reftext"><b>18</b></span>&nbsp;אִם־אָמַרְתִּי מָטָה רַגְלִי חַסְדְּךָ יְהוָה יִסְעָדֵנִי׃<p>

<span class="reftext"><b>19</b></span>&nbsp;בְּרֹב שַׂרְעַפַּי בְּקִרְבִּי תַּנְחוּמֶיךָ יְשַׁעַשְׁעוּ נַפְשִׁי׃<p>

<span class="reftext"><b>20</b></span>&nbsp;הַיְחָבְרְךָ כִּסֵּא הַוֹּות יֹצֵר עָמָל עֲלֵי־חֹק׃<p>

<span class="reftext"><b>21</b></span>&nbsp;יָגֹודּוּ עַל־נֶפֶשׁ צַדִּיק וְדָם נָקִי יַרְשִׁיעוּ׃<p>

<span class="reftext"><b>22</b></span>&nbsp;וַיְהִי יְהוָה לִי לְמִשְׂגָּב וֵאלֹהַי לְצוּר מַחְסִי׃<p>

<span class="reftext"><b>23</b></span>&nbsp;וַיָּשֶׁב עֲלֵיהֶם אֶת־אֹונָם וּבְרָעָתָם יַצְמִיתֵם יַצְמִיתֵם יְהוָה אֱלֹהֵינוּ׃<p></div>
</body></html>
