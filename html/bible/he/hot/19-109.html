<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp; לַמְנַצֵּחַ לְדָוִד מִזְמֹור אֱלֹהֵי תְהִלָּתִי אַל־תֶּחֱרַשׁ׃<p>

<span class="reftext"><b>2</b></span>&nbsp;כִּי פִי רָשָׁע וּפִי־מִרְמָה עָלַי פָּתָחוּ דִּבְּרוּ אִתִּי לְשֹׁון שָׁקֶר׃<p>

<span class="reftext"><b>3</b></span>&nbsp;וְדִבְרֵי שִׂנְאָה סְבָבוּנִי וַיִּלָּחֲמוּנִי חִנָּם׃<p>

<span class="reftext"><b>4</b></span>&nbsp;תַּחַת־אַהֲבָתִי יִשְׂטְנוּנִי וַאֲנִי תְפִלָּה׃<p>

<span class="reftext"><b>5</b></span>&nbsp;וַיָּשִׂימוּ עָלַי רָעָה תַּחַת טֹובָה וְשִׂנְאָה תַּחַת אַהֲבָתִי׃<p>

<span class="reftext"><b>6</b></span>&nbsp;הַפְקֵד עָלָיו רָשָׁע וְשָׂטָן יַעֲמֹד עַל־יְמִינֹו׃<p>

<span class="reftext"><b>7</b></span>&nbsp;בְּהִשָּׁפְטֹו יֵצֵא רָשָׁע וּתְפִלָּתֹו תִּהְיֶה לַחֲטָאָה׃<p>

<span class="reftext"><b>8</b></span>&nbsp;יִהְיוּ־יָמָיו מְעַטִּים פְּקֻדָּתֹו יִקַּח אַחֵר׃<p>

<span class="reftext"><b>9</b></span>&nbsp;יִהְיוּ־בָנָיו יְתֹומִים וְאִשְׁתֹּו אַלְמָנָה׃<p>

<span class="reftext"><b>10</b></span>&nbsp;וְנֹועַ יָנוּעוּ בָנָיו וְשִׁאֵלוּ וְדָרְשׁוּ מֵחָרְבֹותֵיהֶם׃<p>

<span class="reftext"><b>11</b></span>&nbsp;יְנַקֵּשׁ נֹושֶׁה* לְכָל־אֲשֶׁר־לֹו וְיָבֹזּוּ זָרִים יְגִיעֹו׃<p>

<span class="reftext"><b>12</b></span>&nbsp;אַל־יְהִי־לֹו מֹשֵׁךְ חָסֶד וְאַל־יְהִי חֹוןֵן לִיתֹומָיו׃<p>

<span class="reftext"><b>13</b></span>&nbsp;יְהִי־אַחֲרִיתֹו לְהַכְרִית בְּדֹור אַחֵר יִמַּח שְׁםָם׃<p>

<span class="reftext"><b>14</b></span>&nbsp;יִזָּכֵר עֲוֹן אֲבֹתָיו אֶל־יְהוָה וְחַטַּאת אִמֹּו אַל־תִּמָּח׃<p>

<span class="reftext"><b>15</b></span>&nbsp;יִהְיוּ נֶגֶד־יְהוָה תָּמִיד וְיַכְרֵת מֵאֶרֶץ זִכְרָם׃<p>

<span class="reftext"><b>16</b></span>&nbsp;יַעַן אֲשֶׁר לֹא זָכַר עֲשֹׂות חָסֶד וַיִּרְדֹּף אִישׁ־עָנִי וְאֶבְיֹון וְנִכְאֵה לֵבָב לְמֹותֵת׃<p>

<span class="reftext"><b>17</b></span>&nbsp;וַיֶּאֱהַב קְלָלָה וַתְּבֹואֵהוּ וְלֹא־חָפֵץ בִּבְרָכָה וַתִּרְחַק מִמֶּנּוּ׃<p>

<span class="reftext"><b>18</b></span>&nbsp;וַיִּלְבַּשׁ קְלָלָה כְּמַדֹּו וַתָּבֹא כַמַּיִם בְּקִרְבֹּו וְכַשֶּׁמֶן בְּעַצְמֹותָיו׃<p>

<span class="reftext"><b>19</b></span>&nbsp;תְּהִי־לֹו כְּבֶגֶד יַעְטֶה וּלְמֵזַח תָּמִיד יַחְגְּרֶהָ׃<p>

<span class="reftext"><b>20</b></span>&nbsp;זֹאת פְּעֻלַּת שֹׂטְנַי* מֵאֵת יְהוָה וְהַדֹּבְרִים רָע עַל־נַפְשִׁי׃<p>

<span class="reftext"><b>21</b></span>&nbsp;וְאַתָּה יְהוִה אֲדֹנָי עֲשֵׂה־אִתִּי לְמַעַן שְׁמֶךָ כִּי־טֹוב חַסְדְּךָ הַצִּילֵנִי׃<p>

<span class="reftext"><b>22</b></span>&nbsp;כִּי־עָנִי וְאֶבְיֹון אָנֹכִי וְלִבִּי חָלַל בְּקִרְבִּי׃<p>

<span class="reftext"><b>23</b></span>&nbsp;כְּצֵל־כִּנְטֹותֹו נֶהֱלָכְתִּי נִנְעַרְתִּי כָּאַרְבֶּה׃<p>

<span class="reftext"><b>24</b></span>&nbsp;בִּרְכַּי כָּשְׁלוּ מִצֹּום וּבְשָׂרִי כָּחַשׁ מִשָּׁמֶן׃<p>

<span class="reftext"><b>25</b></span>&nbsp;וַאֲנִי הָיִיתִי חֶרְפָּה לָהֶם יִרְאוּנִי יְנִיעוּן רֹאשָׁם׃<p>

<span class="reftext"><b>26</b></span>&nbsp;עָזְרֵנִי יְהוָה אֱלֹהָי הֹושִׁיעֵנִי כְחַסְדֶּךָ׃<p>

<span class="reftext"><b>27</b></span>&nbsp;וְיֵדְעוּ כִּי־יָדְךָ זֹּאת אַתָּה יְהוָה עֲשִׂיתָהּ׃<p>

<span class="reftext"><b>28</b></span>&nbsp;יְקַלְלוּ־הֵמָּה וְאַתָּה תְבָרֵךְ קָמוּ וַיֵּבֹשׁוּ וְעַבְדְּךָ יִשְׂמָח׃<p>

<span class="reftext"><b>29</b></span>&nbsp;יִלְבְּשׁוּ שֹׂוטְנַי כְּלִמָּה וְיַעֲטוּ כַמְעִיל בָּשְׁתָּם׃<p>

<span class="reftext"><b>30</b></span>&nbsp;אֹודֶה יְהוָה מְאֹד בְּפִי וּבְתֹוךְ רַבִּים אֲהַלְלֶנּוּ׃<p>

<span class="reftext"><b>31</b></span>&nbsp;כִּי־יַעֲמֹד לִימִין אֶבְיֹון לְהֹושִׁיעַ מִשֹּׁפְטֵי נַפְשֹׁו׃<p></div>
</body></html>
