<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מִזְמֹור לְדָוִד לְהַזְכִּיר׃ יְהוָה אַל־בְּקֶצְפְּךָ תֹוכִיחֵנִי וּבַחֲמָתְךָ תְיַסְּרֵנִי׃<p>

<span class="reftext"><b>2</b></span>&nbsp;כִּי־חִצֶּיךָ נִחֲתוּ בִי וַתִּנְחַת עָלַי יָדֶךָ׃<p>

<span class="reftext"><b>3</b></span>&nbsp;אֵין־מְתֹם בִּבְשָׂרִי מִפְּנֵי זַעְמֶךָ אֵין־שָׁלֹום בַּעֲצָמַי מִפְּנֵי חַטָּאתִי׃<p>

<span class="reftext"><b>4</b></span>&nbsp;כִּי עֲוֹנֹתַי עָבְרוּ רֹאשִׁי כְּמַשָּׂא כָבֵד יִכְבְּדוּ מִמֶּנִּי׃<p>

<span class="reftext"><b>5</b></span>&nbsp;הִבְאִישׁוּ נָמַקּוּ חַבּוּרֹתָי מִפְּנֵי אִוַּלְתִּי׃<p>

<span class="reftext"><b>6</b></span>&nbsp;נַעֲוֵיתִי שַׁחֹתִי עַד־מְאֹד כָּל־הַיֹּום קֹדֵר הִלָּכְתִּי׃<p>

<span class="reftext"><b>7</b></span>&nbsp;כִּי־כְסָלַי מָלְאוּ נִקְלֶה וְאֵין מְתֹם בִּבְשָׂרִי׃<p>

<span class="reftext"><b>8</b></span>&nbsp;נְפוּגֹותִי וְנִדְכֵּיתִי עַד־מְאֹד שָׁאַגְתִּי מִנַּהֲמַת לִבִּי׃<p>

<span class="reftext"><b>9</b></span>&nbsp;אֲדֹנָי נֶגְדְּךָ כָל־תַּאֲוָתִי וְאַנְחָתִי מִמְּךָ לֹא־נִסְתָּרָה׃<p>

<span class="reftext"><b>10</b></span>&nbsp;לִבִּי סְחַרְחַר עֲזָבַנִי כֹחִי וְאֹור־עֵינַי גַּם־הֵם אֵין אִתִּי׃<p>

<span class="reftext"><b>11</b></span>&nbsp;אֹהֲבַי וְרֵעַי מִנֶּגֶד נִגְעִי יַעֲמֹדוּ וּקְרֹובַי מֵרָחֹק עָמָדוּ׃<p>

<span class="reftext"><b>12</b></span>&nbsp;וַיְנַקְשׁוּ מְבַקְשֵׁי נַפְשִׁי וְדֹרְשֵׁי רָעָתִי דִּבְּרוּ הַוֹּות וּמִרְמֹות כָּל־הַיֹּום יֶהְגּוּ׃<p>

<span class="reftext"><b>13</b></span>&nbsp;וַאֲנִי כְחֵרֵשׁ לֹא אֶשְׁמָע וּכְאִלֵּם לֹא יִפְתַּח־פִּיו׃<p>

<span class="reftext"><b>14</b></span>&nbsp;וָאֱהִי כְּאִישׁ אֲשֶׁר לֹא־שֹׁמֵעַ וְאֵין בְּפִיו תֹּוכָחֹות׃<p>

<span class="reftext"><b>15</b></span>&nbsp;כִּי־לְךָ יְהוָה הֹוחָלְתִּי אַתָּה תַעֲנֶה אֲדֹנָי אֱלֹהָי׃<p>

<span class="reftext"><b>16</b></span>&nbsp;כִּי־אָמַרְתִּי פֶּן־יִשְׂמְחוּ־לִי בְּמֹוט רַגְלִי עָלַי הִגְדִּילוּ׃<p>

<span class="reftext"><b>17</b></span>&nbsp;כִּי־אֲנִי לְצֶלַע נָכֹון וּמַכְאֹובִי נֶגְדִּי תָמִיד׃<p>

<span class="reftext"><b>18</b></span>&nbsp;כִּי־עֲוֹנִי אַגִּיד אֶדְאַג מֵחַטָּאתִי׃<p>

<span class="reftext"><b>19</b></span>&nbsp;וְאֹיְבַי חַיִּים עָצֵמוּ וְרַבּוּ שֹׂנְאַי שָׁקֶר׃<p>

<span class="reftext"><b>20</b></span>&nbsp;וּמְשַׁלְּמֵי רָעָה תַּחַת טֹובָה יִשְׂטְנוּנִי תַּחַת [כ= רְדֹופִי] [ק= רָדְפִי]־טֹוב׃<p>

<span class="reftext"><b>21</b></span>&nbsp;אַל־תַּעַזְבֵנִי יְהוָה אֱלֹהַי אַל־תִּרְחַק מִמֶּנִּי׃<p>

<span class="reftext"><b>22</b></span>&nbsp;חוּשָׁה לְעֶזְרָתִי אֲדֹנָי תְּשׁוּעָתִי׃<p></div>
</body></html>
