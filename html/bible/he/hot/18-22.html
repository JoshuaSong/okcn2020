<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן אֱלִיפַז הַתֵּמָנִי וַיֹּאמַר׃<p>

<span class="reftext"><b>2</b></span>&nbsp;הַלְאֵל יִסְכָּן־גָּבֶר כִּי־יִסְכֹּן עָלֵימֹו מַשְׂכִּיל׃<p>

<span class="reftext"><b>3</b></span>&nbsp;הַחֵפֶץ לְשַׁדַּי כִּי תִצְדָּק וְאִם־בֶּצַע כִּי־תַתֵּם דְּרָכֶיךָ׃<p>

<span class="reftext"><b>4</b></span>&nbsp;הֲמִיִּרְאָתְךָ יֹכִיחֶךָ יָבֹוא עִמְּךָ בַּמִּשְׁפָּט׃<p>

<span class="reftext"><b>5</b></span>&nbsp;הֲלֹא רָעָתְךָ רַבָּה וְאֵין־קֵץ לַעֲוֹנֹתֶיךָ׃<p>

<span class="reftext"><b>6</b></span>&nbsp;כִּי־תַחְבֹּל אַחֶיךָ חִנָּם וּבִגְדֵי עֲרוּמִּים תַּפְשִׁיט׃<p>

<span class="reftext"><b>7</b></span>&nbsp;לֹא־מַיִם עָיֵף תַּשְׁקֶה וּמֵרָעֵב תִּמְנַע־לָחֶם׃<p>

<span class="reftext"><b>8</b></span>&nbsp;וְאִישׁ זְרֹועַ לֹו הָאָרֶץ וּנְשׂוּא פָנִים יֵשֶׁב בָּהּ׃<p>

<span class="reftext"><b>9</b></span>&nbsp;אַלְמָנֹות שִׁלַּחְתָּ רֵיקָם וּזְרֹעֹות יְתֹמִים יְדֻכָּא׃<p>

<span class="reftext"><b>10</b></span>&nbsp;עַל־כֵּן סְבִיבֹותֶיךָ פַחִים וִיבַהֶלְךָ פַּחַד פִּתְאֹם׃<p>

<span class="reftext"><b>11</b></span>&nbsp;אֹו־חֹשֶׁךְ לֹא־תִרְאֶה וְשִׁפְעַת־מַיִם תְּכַסֶּךָּ׃<p>

<span class="reftext"><b>12</b></span>&nbsp;הֲלֹא־אֱלֹוהַּ גֹּבַהּ שָׁמָיִם וּרְאֵה רֹאשׁ* כֹּוכָבִים כִּי־רָמּוּ׃<p>

<span class="reftext"><b>13</b></span>&nbsp;וְאָמַרְתָּ מַה־יָּדַע אֵל הַבְעַד עֲרָפֶל יִשְׁפֹּוט׃<p>

<span class="reftext"><b>14</b></span>&nbsp;עָבִים סֵתֶר־לֹו וְלֹא יִרְאֶה וְחוּג שָׁמַיִם יִתְהַלָּךְ׃<p>

<span class="reftext"><b>15</b></span>&nbsp;הַאֹרַח עֹולָם תִּשְׁמֹר אֲשֶׁר דָּרְכוּ מְתֵי־אָוֶן׃<p>

<span class="reftext"><b>16</b></span>&nbsp;אֲשֶׁר־קֻמְּטוּ וְלֹא־עֵת נָהָר יוּצַק יְסֹודָם׃<p>

<span class="reftext"><b>17</b></span>&nbsp;הָאֹמְרִים לָאֵל סוּר מִמֶּנּוּ וּמַה־יִּפְעַל שַׁדַּי לָמֹו׃<p>

<span class="reftext"><b>18</b></span>&nbsp;וְהוּא מִלֵּא בָתֵּיהֶם טֹוב וַעֲצַת רְשָׁעִים רָחֲקָה מֶנִּי׃<p>

<span class="reftext"><b>19</b></span>&nbsp;יִרְאוּ צַדִּיקִים וְיִשְׂמָחוּ וְנָקִי יִלְעַג־לָמֹו׃<p>

<span class="reftext"><b>20</b></span>&nbsp;אִם־לֹא נִכְחַד קִימָנוּ וְיִתְרָם אָכְלָה אֵשׁ׃<p>

<span class="reftext"><b>21</b></span>&nbsp;הַסְכֶּן־נָא עִמֹּו וּשְׁלָם בָּהֶם תְּבֹואַתְכָ* טֹובָה׃<p>

<span class="reftext"><b>22</b></span>&nbsp;קַח־נָא מִפִּיו תֹּורָה וְשִׂים אֲמָרָיו בִּלְבָבֶךָ׃<p>

<span class="reftext"><b>23</b></span>&nbsp;אִם־תָּשׁוּב עַד־שַׁדַּי תִּבָּנֶה תַּרְחִיק עַוְלָה מֵאָהֳלֶךָ׃<p>

<span class="reftext"><b>24</b></span>&nbsp;וְשִׁית־עַל־עָפָר בָּצֶר וּבְצוּר נְחָלִים אֹופִיר׃<p>

<span class="reftext"><b>25</b></span>&nbsp;וְהָיָה שַׁדַּי בְּצָרֶיךָ וְכֶסֶף תֹּועָפֹות לָךְ׃<p>

<span class="reftext"><b>26</b></span>&nbsp;כִּי־אָז עַל־שַׁדַּי תִּתְעַנָּג וְתִשָּׂא אֶל־אֱלֹוהַּ פָּנֶיךָ׃<p>

<span class="reftext"><b>27</b></span>&nbsp;תַּעְתִּיר אֵלָיו וְיִשְׁמָעֶךָּ וּנְדָרֶיךָ תְשַׁלֵּם׃<p>

<span class="reftext"><b>28</b></span>&nbsp;וְתִגְזַר־אֹומֶר וְיָקָם לָךְ וְעַל־דְּרָכֶיךָ נָגַהּ אֹור׃<p>

<span class="reftext"><b>29</b></span>&nbsp;כִּי־הִשְׁפִּילוּ וַתֹּאמֶר גֵּוָה וְשַׁח עֵינַיִם יֹושִׁעַ׃<p>

<span class="reftext"><b>30</b></span>&nbsp;יְמַלֵּט אִי־נָקִי וְנִמְלַט בְּבֹר כַּפֶּיךָ׃ ף<p></div>
</body></html>
