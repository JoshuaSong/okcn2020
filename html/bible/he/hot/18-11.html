<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן צֹפַר הַנַּעֲמָתִי וַיֹּאמַר׃<p>

<span class="reftext"><b>2</b></span>&nbsp;הֲרֹב דְּבָרִים לֹא יֵעָנֶה וְאִם־אִישׁ שְׂפָתַיִם יִצְדָּק׃<p>

<span class="reftext"><b>3</b></span>&nbsp;בַּדֶּיךָ מְתִים יַחֲרִישׁו וַתִּלְעַג וְאֵין מַכְלִם׃<p>

<span class="reftext"><b>4</b></span>&nbsp;וַתֹּאמֶר זַךְ לִקְחִי וּבַר הָיִיתִי בְעֵינֶיךָ׃<p>

<span class="reftext"><b>5</b></span>&nbsp;וְאוּלָם מִי־יִתֵּן אֱלֹוהַּ דַּבֵּר וְיִפְתַּח שְׂפָתָיו עִמָּךְ׃<p>

<span class="reftext"><b>6</b></span>&nbsp;וְיַגֶּד־לְכָ* תַּעֲלֻמֹות חָכְמָה כִּי־כִפְלַיִם לְתוּשִׁיָּה וְדַע כִּי־יַשֶּׁה לְךָ אֱלֹוהַ מֵעֲוֹנֶךָ׃<p>

<span class="reftext"><b>7</b></span>&nbsp;הַחֵקֶר אֱלֹוהַ תִּמְצָא אִם עַד־תַּכְלִית שַׁדַּי תִּמְצָא׃<p>

<span class="reftext"><b>8</b></span>&nbsp;גָּבְהֵי שָׁמַיִם מַה־תִּפְעָל עֲמֻקָּה מִשְּׁאֹול מַה־תֵּדָע׃<p>

<span class="reftext"><b>9</b></span>&nbsp;אֲרֻכָּה מֵאֶרֶץ מִדָּהּ וּרְחָבָה מִנִּי־יָם׃<p>

<span class="reftext"><b>10</b></span>&nbsp;אִם־יַחֲלֹף וְיַסְגִּיר וְיַקְהִיל וּמִי יְשִׁיבֶנּוּ׃<p>

<span class="reftext"><b>11</b></span>&nbsp;כִּי־הוּא יָדַע מְתֵי־שָׁוְא וַיַּרְא־אָוֶן וְלֹא יִתְבֹּוןָן׃<p>

<span class="reftext"><b>12</b></span>&nbsp;וְאִישׁ נָבוּב יִלָּבֵב וְעַיִר פֶּרֶא אָדָם יִוָּלֵד׃<p>

<span class="reftext"><b>13</b></span>&nbsp;אִם־אַתָּה הֲכִינֹותָ לִבֶּךָ וּפָרַשְׂתָּ אֵלָיו כַּפֶּךָ׃<p>

<span class="reftext"><b>14</b></span>&nbsp;אִם־אָוֶן בְּיָדְךָ הַרְחִיקֵהוּ וְאַל־תַּשְׁכֵּן בְּאֹהָלֶיךָ עַוְלָה׃<p>

<span class="reftext"><b>15</b></span>&nbsp;כִּי־אָז תִּשָּׂא פָנֶיךָ מִמּוּם וְהָיִיתָ מֻצָק וְלֹא תִירָא׃<p>

<span class="reftext"><b>16</b></span>&nbsp;כִּי־אַתָּה עָמָל תִּשְׁכָּח כְּמַיִם עָבְרוּ תִזְכֹּר׃<p>

<span class="reftext"><b>17</b></span>&nbsp;וּמִצָּהֳרַיִם יָקוּם חָלֶד תָּעֻפָה כַּבֹּקֶר תִּהְיֶה׃<p>

<span class="reftext"><b>18</b></span>&nbsp;וּבָטַחְתָּ כִּי־יֵשׁ תִּקְוָה וְחָפַרְתָּ לָבֶטַח תִּשְׁכָּב׃<p>

<span class="reftext"><b>19</b></span>&nbsp;וְרָבַצְתָּ וְאֵין מַחֲרִיד וְחִלּוּ פָנֶיךָ רַבִּים׃<p>

<span class="reftext"><b>20</b></span>&nbsp;וְעֵינֵי רְשָׁעִים תִּכְלֶינָה* וּמָנֹוס אָבַד מִנְהֶם וְתִקְוָתָם מַפַּח־נָפֶשׁ׃ ף<p></div>
</body></html>
