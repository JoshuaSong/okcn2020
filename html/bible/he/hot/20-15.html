<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;מַעֲנֶה־רַּךְ יָשִׁיב חֵמָה וּדְבַר־עֶצֶב יַעֲלֶה־אָף׃<p>

<span class="reftext"><b>2</b></span>&nbsp;לְשֹׁון חֲכָמִים תֵּיטִיב דָּעַת וּפִי כְסִילִים יַבִּיעַ אִוֶּלֶת׃<p>

<span class="reftext"><b>3</b></span>&nbsp;בְּכָל־מָקֹום עֵינֵי יְהוָה צֹפֹות רָעִים וְטֹובִים׃<p>

<span class="reftext"><b>4</b></span>&nbsp;מַרְפֵּא לָשֹׁון עֵץ חַיִּים וְסֶלֶף בָּהּ שֶׁבֶר בְּרוּחַ׃<p>

<span class="reftext"><b>5</b></span>&nbsp;אֱוִיל יִנְאַץ מוּסַר אָבִיו וְשֹׁמֵר תֹּוכַחַת יַעְרִם׃<p>

<span class="reftext"><b>6</b></span>&nbsp;בֵּית צַדִּיק חֹסֶן רָב וּבִתְבוּאַת רָשָׁע נֶעְכָּרֶת׃<p>

<span class="reftext"><b>7</b></span>&nbsp;שִׂפְתֵי חֲכָמִים יְזָרוּ דָעַת וְלֵב כְּסִילִים לֹא־כֵן׃<p>

<span class="reftext"><b>8</b></span>&nbsp;זֶבַח רְשָׁעִים תֹּועֲבַת יְהוָה וּתְפִלַּת יְשָׁרִים רְצֹונֹו׃<p>

<span class="reftext"><b>9</b></span>&nbsp;תֹּועֲבַת יְהוָה דֶּרֶךְ רָשָׁע וּמְרַדֵּף צְדָקָה יֶאֱהָב׃<p>

<span class="reftext"><b>10</b></span>&nbsp;מוּסָר רָע לְעֹזֵב אֹרַח שֹׂונֵא תֹוכַחַת יָמוּת׃<p>

<span class="reftext"><b>11</b></span>&nbsp;שְׁאֹול וַאֲבַדֹּון נֶגֶד יְהוָה אַף כִּי־לִבֹּות בְּנֵי־אָדָם׃<p>

<span class="reftext"><b>12</b></span>&nbsp;לֹא יֶאֱהַב־לֵץ הֹוכֵחַ לֹו אֶל־חֲכָמִים לֹא יֵלֵךְ׃<p>

<span class="reftext"><b>13</b></span>&nbsp;לֵב שָׂמֵחַ יֵיטִב פָּנִים וּבְעַצְּבַת־לֵב רוּחַ נְכֵאָה׃<p>

<span class="reftext"><b>14</b></span>&nbsp;לֵב נָבֹון יְבַקֶּשׁ־דָּעַת [כ= וּפְנֵי] [ק= וּפִי] כְסִילִים יִרְעֶה אִוֶּלֶת׃<p>

<span class="reftext"><b>15</b></span>&nbsp;כָּל־יְמֵי עָנִי רָעִים וְטֹוב־לֵב מִשְׁתֶּה תָמִיד׃<p>

<span class="reftext"><b>16</b></span>&nbsp;טֹוב־מְעַט בְּיִרְאַת יְהוָה מֵאֹוצָר רָב וּמְהוּמָה בֹו׃<p>

<span class="reftext"><b>17</b></span>&nbsp;טֹוב אֲרֻחַת יָרָק וְאַהֲבָה־שָׁם מִשֹּׁור אָבוּס וְשִׂנְאָה־בֹו׃<p>

<span class="reftext"><b>18</b></span>&nbsp;אִישׁ חֵמָה יְגָרֶה מָדֹון וְאֶרֶך אַפַּיִם יַשְׁקִיט רִיב׃<p>

<span class="reftext"><b>19</b></span>&nbsp;דֶּרֶךְ עָצֵל כִּמְשֻׂכַת חָדֶק וְאֹרַח יְשָׁרִים סְלֻלָה׃<p>

<span class="reftext"><b>20</b></span>&nbsp;בֵּן חָכָם יְשַׂמַּח־אָב וּכְסִיל אָדָם בֹּוזֶה אִמֹּו׃<p>

<span class="reftext"><b>21</b></span>&nbsp;אִוֶּלֶת שִׂמְחָה לַחֲסַר־לֵב וְאִישׁ תְּבוּנָה יְיַשֶּׁר־לָכֶת׃<p>

<span class="reftext"><b>22</b></span>&nbsp;הָפֵר מַחֲשָׁבֹות בְּאֵין סֹוד וּבְרֹב יֹועֲצִים תָּקוּם׃<p>

<span class="reftext"><b>23</b></span>&nbsp;שִׂמְחָה לָאִישׁ בְּמַעֲנֵה־פִיו וְדָבָר בְּעִתֹּו מַה־טֹּוב׃<p>

<span class="reftext"><b>24</b></span>&nbsp;אֹרַח חַיִּים לְמַעְלָה לְמַשְׂכִּיל לְמַעַן סוּר מִשְּׁאֹול מָטָּה׃<p>

<span class="reftext"><b>25</b></span>&nbsp;בֵּית גֵּאִים יִסַּח יְהוָה וְיַצֵּב גְּבוּל אַלְמָנָה׃<p>

<span class="reftext"><b>26</b></span>&nbsp;תֹּועֲבַת יְהוָה מַחְשְׁבֹות רָע וּטְהֹרִים אִמְרֵי־נֹעַם׃<p>

<span class="reftext"><b>27</b></span>&nbsp;עֹכֵר בֵּיתֹו בֹּוצֵעַ בָּצַע וְשֹׂונֵא מַתָּנֹת יִחְיֶה׃<p>

<span class="reftext"><b>28</b></span>&nbsp;לֵב צַדִּיק יֶהְגֶּה לַעֲנֹות וּפִי רְשָׁעִים יַבִּיעַ רָעֹות׃<p>

<span class="reftext"><b>29</b></span>&nbsp;רָחֹוק יְהוָה מֵרְשָׁעִים וּתְפִלַּת צַדִּיקִים יִשְׁמָע׃<p>

<span class="reftext"><b>30</b></span>&nbsp;מְאֹור־עֵינַיִם יְשַׂמַּח־לֵב שְׁמוּעָה טֹובָה תְּדַשֶּׁן־עָצֶם׃<p>

<span class="reftext"><b>31</b></span>&nbsp;אֹזֶן שֹׁמַעַת תֹּוכַחַת חַיִּים בְּקֶרֶב חֲכָמִים תָּלִין׃<p>

<span class="reftext"><b>32</b></span>&nbsp;פֹּורֵעַ מוּסָר מֹואֵס נַפְשֹׁו וְשֹׁומֵעַ תֹּוכַחַת קֹונֶה לֵּב׃<p>

<span class="reftext"><b>33</b></span>&nbsp;יִרְאַת יְהוָה מוּסַר חָכְמָה וְלִפְנֵי כָבֹוד עֲנָוָה׃<p></div>
</body></html>
