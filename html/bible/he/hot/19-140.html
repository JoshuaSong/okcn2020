<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לַמְנַצֵּחַ מִזְמֹור לְדָוִד׃ חַלְּצֵנִי יְהוָה מֵאָדָם רָע מֵאִישׁ חֲמָסִים תִּנְצְרֵנִי׃<p>

<span class="reftext"><b>2</b></span>&nbsp;אֲשֶׁר חָשְׁבוּ רָעֹות בְּלֵב כָּל־יֹום יָגוּרוּ מִלְחָמֹות׃<p>

<span class="reftext"><b>3</b></span>&nbsp;שָׁנֲנוּ לְשֹׁונָם כְּמֹו־נָחָשׁ חֲמַת עַכְשׁוּב תַּחַת שְׂפָתֵימֹו סֶלָה׃<p>

<span class="reftext"><b>4</b></span>&nbsp;שָׁמְרֵנִי יְהוָה מִידֵי רָשָׁע מֵאִישׁ חֲמָסִים תִּנְצְרֵנִי אֲשֶׁר חָשְׁבוּ לִדְחֹות פְּעָמָי׃<p>

<span class="reftext"><b>5</b></span>&nbsp;טָמְנוּ־גֵאִים פַּח לִי וַחֲבָלִים פָּרְשׂוּ רֶשֶׁת לְיַד־מַעְגָּל מֹקְשִׁים שָׁתוּ־לִי סֶלָה׃<p>

<span class="reftext"><b>6</b></span>&nbsp;אָמַרְתִּי לַיהוָה אֵלִי אָתָּה הַאֲזִינָה יְהוָה קֹול תַּחֲנוּנָי׃<p>

<span class="reftext"><b>7</b></span>&nbsp;יְהֹוִה אֲדֹנָי עֹז יְשׁוּעָתִי סַכֹּתָה לְרֹאשִׁי בְּיֹום נָשֶׁק׃<p>

<span class="reftext"><b>8</b></span>&nbsp;אַל־תִּתֵּן יְהוָה מַאֲוַיֵּי רָשָׁע זְמָמֹו אַל־תָּפֵק יָרוּמוּ סֶלָה׃<p>

<span class="reftext"><b>9</b></span>&nbsp;רֹאשׁ מְסִבָּי עֲמַל שְׂפָתֵימֹו [כ= יְכַסּוּמֹו] [ק= יְכַסֵּמֹו]׃*<p>

<span class="reftext"><b>10</b></span>&nbsp;[כ= יָמִיטוּ] [ק= יִמֹּוטוּ] עֲלֵיהֶם גֶּחָלִים בָּאֵשׁ יַפִּלֵם בְּמַהֲמֹרֹות בַּל־יָקוּמוּ׃<p>

<span class="reftext"><b>11</b></span>&nbsp;אִישׁ לָשֹׁון בַּל־יִכֹּון בָּאָרֶץ אִישׁ־חָמָס רָע יְצוּדֶנּוּ לְמַדְחֵפֹת׃<p>

<span class="reftext"><b>12</b></span>&nbsp;[כ= יָדַעְתָּ] [ק= יָדַעְתִּי] כִּי־יַעֲשֶׂה יְהוָה דִּין עָנִי מִשְׁפַּט אֶבְיֹנִים׃<p>

<span class="reftext"><b>13</b></span>&nbsp;אַךְ צַדִּיקִים יֹודוּ לִשְׁמֶךָ יֵשְׁבוּ יְשָׁרִים אֶת־פָּנֶיךָ׃<p></div>
</body></html>
