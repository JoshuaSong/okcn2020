<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;אָדָם יְלוּד אִשָּׁה קְצַר יָמִים וּשְׂבַע־רֹגֶז׃<p>

<span class="reftext"><b>2</b></span>&nbsp;כְּצִיץ יָצָא וַיִּמָּל וַיִּבְרַח כַּצֵּל וְלֹא יַעֲמֹוד׃<p>

<span class="reftext"><b>3</b></span>&nbsp;אַף־עַל־זֶה פָּקַחְתָּ עֵינֶךָ וְאֹתִי תָבִיא בְמִשְׁפָּט עִמָּךְ׃<p>

<span class="reftext"><b>4</b></span>&nbsp;מִי־יִתֵּן טָהֹור מִטָּמֵא לֹא אֶחָד׃<p>

<span class="reftext"><b>5</b></span>&nbsp;אִם חֲרוּצִים יָמָיו מִסְפַּר־חֳדָשָׁיו אִתָּךְ [כ= חֻקֹּו] [ק= חֻקָּיו] עָשִׂיתָ וְלֹא יַעֲבֹור׃<p>

<span class="reftext"><b>6</b></span>&nbsp;שְׁעֵה מֵעָלָיו וְיֶחְדָּל עַד־יִרְצֶה כְּשָׂכִיר יֹומֹו׃<p>

<span class="reftext"><b>7</b></span>&nbsp;כִּי יֵשׁ לָעֵץ תִּקְוָה אִם־יִכָּרֵת וְעֹוד יַחֲלִיף וְיֹנַקְתֹּו לֹא תֶחְדָּל׃<p>

<span class="reftext"><b>8</b></span>&nbsp;אִם־יַזְקִין בָּאָרֶץ שָׁרְשֹׁו וּבֶעָפָר יָמוּת גִּזְעֹו׃<p>

<span class="reftext"><b>9</b></span>&nbsp;מֵרֵיחַ מַיִם יַפְרִחַ וְעָשָׂה קָצִיר כְּמֹו־נָטַע׃<p>

<span class="reftext"><b>10</b></span>&nbsp;וְגֶבֶר יָמוּת וַיֶּחֱלָשׁ וַיִּגְוַע אָדָם וְאַיֹּו׃<p>

<span class="reftext"><b>11</b></span>&nbsp;אָזְלוּ־מַיִם מִנִּי־יָם וְנָהָר יֶחֱרַב וְיָבֵשׁ׃<p>

<span class="reftext"><b>12</b></span>&nbsp;וְאִישׁ שָׁכַב וְלֹא־יָקוּם עַד־בִּלְתִּי שָׁמַיִם לֹא יָקִיצוּ וְלֹא־יֵעֹרוּ מִשְּׁנָתָם׃<p>

<span class="reftext"><b>13</b></span>&nbsp;מִי יִתֵּן בִּשְׁאֹול תַּצְפִּנֵנִי תַּסְתִּירֵנִי עַד־שׁוּב אַפֶּךָ תָּשִׁית* לִי חֹק וְתִזְכְּרֵנִי׃<p>

<span class="reftext"><b>14</b></span>&nbsp;אִם־יָמוּת גֶּבֶר הֲיִחְיֶה כָּל־יְמֵי צְבָאִי אֲיַחֵל עַד־בֹּוא חֲלִיפָתִי׃<p>

<span class="reftext"><b>15</b></span>&nbsp;תִּקְרָא וְאָנֹכִי אֶעֱנֶךָּ לְמַעֲשֵׂה יָדֶיךָ תִכְסֹף׃<p>

<span class="reftext"><b>16</b></span>&nbsp;כִּי־עַתָּה צְעָדַי תִּסְפֹּור לֹא־תִשְׁמֹור עַל־חַטָּאתִי׃<p>

<span class="reftext"><b>17</b></span>&nbsp;חָתֻם בִּצְרֹור פִּשְׁעִי וַתִּטְפֹּל עַל־עֲוֹנִי׃<p>

<span class="reftext"><b>18</b></span>&nbsp;וְאוּלָם הַר־נֹופֵל יִבֹּול וְצוּר יֶעְתַּק מִמְּקֹמֹו׃<p>

<span class="reftext"><b>19</b></span>&nbsp;אֲבָנִים שָׁחֲקוּ מַיִם תִּשְׁטֹף־סְפִיחֶיהָ עֲפַר־אָרֶץ וְתִקְוַת אֱנֹושׁ הֶאֱבַדְתָּ׃<p>

<span class="reftext"><b>20</b></span>&nbsp;תִּתְקְפֵהוּ לָנֶצַח וַיַּהֲלֹךְ מְשַׁנֶּה פָנָיו וַתְּשַׁלְּחֵהוּ׃<p>

<span class="reftext"><b>21</b></span>&nbsp;יִכְבְּדוּ בָנָיו וְלֹא יֵדָע וְיִצְעֲרוּ וְלֹא־יָבִין לָמֹו׃<p>

<span class="reftext"><b>22</b></span>&nbsp;אַךְ־בְּשָׂרֹו עָלָיו יִכְאָב וְנַפְשֹׁו עָלָיו תֶּאֱבָל׃ ף<p></div>
</body></html>
