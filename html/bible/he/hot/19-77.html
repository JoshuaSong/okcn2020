<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לַמְנַצֵּחַ עַל־[כ= יְדִיתוּן] [ק= יְדוּתוּן] לְאָסָף מִזְמֹור׃ קֹולִי אֶל־אֱלֹהִים וְאֶצְעָקָה קֹולִי אֶל־אֱלֹהִים וְהַאֲזִין אֵלָי׃<p>

<span class="reftext"><b>2</b></span>&nbsp;בְּיֹום צָרָתִי אֲדֹנָי דָּרָשְׁתִּי יָדִי לַיְלָה נִגְּרָה וְלֹא תָפוּג מֵאֲנָה הִנָּחֵם נַפְשִׁי׃<p>

<span class="reftext"><b>3</b></span>&nbsp;אֶזְכְּרָה אֱלֹהִים וְאֶהֱמָיָה אָשִׂיחָה וְתִתְעַטֵּף רוּחִי סֶלָה׃<p>

<span class="reftext"><b>4</b></span>&nbsp;אָחַזְתָּ שְׁמֻרֹות עֵינָי נִפְעַמְתִּי וְלֹא אֲדַבֵּר׃<p>

<span class="reftext"><b>5</b></span>&nbsp;חִשַּׁבְתִּי יָמִים מִקֶּדֶם שְׁנֹות עֹולָמִים׃<p>

<span class="reftext"><b>6</b></span>&nbsp;אֶזְכְּרָה נְגִינָתִי בַּלָּיְלָה עִם־לְבָבִי אָשִׂיחָה וַיְחַפֵּשׂ רוּחִי׃<p>

<span class="reftext"><b>7</b></span>&nbsp;הַלְעֹולָמִים יִזְנַח אֲדֹנָי וְלֹא־יֹסִיף לִרְצֹות עֹוד׃<p>

<span class="reftext"><b>8</b></span>&nbsp;הֶאָפֵס לָנֶצַח חַסְדֹּו גָּמַר אֹמֶר לְדֹר וָדֹר׃<p>

<span class="reftext"><b>9</b></span>&nbsp;הֲשָׁכַח חַנֹּות אֵל אִם־קָפַץ בְּאַף רַחֲמָיו סֶלָה׃<p>

<span class="reftext"><b>10</b></span>&nbsp;וָאֹמַר חַלֹּותִי הִיא שְׁנֹות יְמִין עֶלְיֹון׃<p>

<span class="reftext"><b>11</b></span>&nbsp;[כ= אַזְכִּיר] [ק= אֶזְכֹּור] מַעַלְלֵי־יָהּ כִּי־אֶזְכְּרָה מִקֶּדֶם פִּלְאֶךָ׃<p>

<span class="reftext"><b>12</b></span>&nbsp;וְהָגִיתִי בְכָל־פָּעֳלֶךָ וּבַעֲלִילֹותֶיךָ אָשִׂיחָה׃<p>

<span class="reftext"><b>13</b></span>&nbsp;אֱלֹהִים בַּקֹּדֶשׁ דַּרְךֶּךָ מִי־אֵל גָּדֹול כֵּאלֹהִים׃<p>

<span class="reftext"><b>14</b></span>&nbsp;אַתָּה הָאֵל עֹשֵׂה פֶלֶא הֹודַעְתָּ בָעַמִּים עֻזֶּךָ׃<p>

<span class="reftext"><b>15</b></span>&nbsp;גָּאַלְתָּ בִּזְרֹועַ עַמֶּךָ בְּנֵי־יַעֲקֹב וְיֹוסֵף סֶלָה׃<p>

<span class="reftext"><b>16</b></span>&nbsp;רָאוּךָ מַּיִם אֱלֹהִים רָאוּךָ מַּיִם יָחִילוּ אַף יִרְגְּזוּ תְהֹמֹות׃<p>

<span class="reftext"><b>17</b></span>&nbsp;זֹרְמוּ מַיִם עָבֹות קֹול נָתְנוּ שְׁחָקִים אַף־חֲצָצֶיךָ יִתְהַלָּכוּ׃<p>

<span class="reftext"><b>18</b></span>&nbsp;קֹול רַעַמְכָ* בַּגַּלְגַּל הֵאִירוּ בְרָקִים תֵּבֵל רָגְזָה וַתִּרְעַשׁ הָאָרֶץ׃<p>

<span class="reftext"><b>19</b></span>&nbsp;בַּיָּם דַּרְךֶּךָ [כ= וּשְׁבִילֶיךָ] [ק= וּשְׁבִילְךָ] בְּמַיִם רַבִּים וְעִקְּבֹותֶיךָ לֹא נֹדָעוּ׃<p>

<span class="reftext"><b>20</b></span>&nbsp;נָחִיתָ כַצֹּאן עַמֶּךָ בְּיַד־מֹשֶׁה וְאַהֲרֹן׃<p></div>
</body></html>
