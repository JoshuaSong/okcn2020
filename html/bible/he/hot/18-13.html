<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;הֶן־כֹּל רָאֲתָה עֵינִי שָׁמְעָה אָזְנִי וַתָּבֶן לָהּ׃<p>

<span class="reftext"><b>2</b></span>&nbsp;כְּדַעְתְּכֶם יָדַעְתִּי גַם־אָנִי לֹא־נֹפֵל אָנֹכִי םִכֶּם׃<p>

<span class="reftext"><b>3</b></span>&nbsp;אוּלָם אֲנִי אֶל־שַׁדַּי אֲדַבֵּר וְהֹוכֵחַ אֶל־אֵל אֶחְפָּץ׃<p>

<span class="reftext"><b>4</b></span>&nbsp;וְאוּלָם אַתֶּם טֹפְלֵי־שָׁקֶר רֹפְאֵי אֱלִל כֻּלְּכֶם׃<p>

<span class="reftext"><b>5</b></span>&nbsp;מִי־יִתֵּן הַחֲרֵשׁ תַּחֲרִישׁוּן וּתְהִי לָכֶם לְחָכְמָה׃<p>

<span class="reftext"><b>6</b></span>&nbsp;שִׁמְעוּ־נָא תֹוכַחְתִּי וְרִבֹות שְׂפָתַי הַקְשִׁיבוּ׃<p>

<span class="reftext"><b>7</b></span>&nbsp;הַלְאֵל תְּדַבְּרוּ עַוְלָה וְלֹו תְּדַבְּרוּ רְמִיָּה׃<p>

<span class="reftext"><b>8</b></span>&nbsp;הֲפָנָיו תִּשָּׂאוּן אִם־לָאֵל תְּרִיבוּן׃<p>

<span class="reftext"><b>9</b></span>&nbsp;הֲטֹוב כִּי־יַחְקֹר אֶתְכֶם אִם־כְּהָתֵל בֶּאֱנֹושׁ תְּהָתֵלּוּ בֹו׃<p>

<span class="reftext"><b>10</b></span>&nbsp;הֹוכֵחַ יֹוכִיחַ אֶתְכֶם אִם־בַּסֵּתֶר פָּנִים תִּשָּׂאוּן׃<p>

<span class="reftext"><b>11</b></span>&nbsp;הֲלֹא שְׂאֵתֹו תְּבַעֵת אֶתְכֶם וּפַחְדֹּו יִפֹּל עֲלֵיכֶם׃<p>

<span class="reftext"><b>12</b></span>&nbsp;זִכְרֹנֵיכֶם מִשְׁלֵי־אֵפֶר לְגַבֵּי־חֹמֶר גַּבֵּיכֶם׃<p>

<span class="reftext"><b>13</b></span>&nbsp;הַחֲרִישׁוּ מִמֶּנִּי וַאֲדַבְּרָה־אָנִי וְיַעֲבֹר עָלַי מָה׃<p>

<span class="reftext"><b>14</b></span>&nbsp;עַל־מָה אֶשָּׂא בְשָׂרִי בְשִׁנָּי וְנַפְשִׁי אָשִׂים בְּכַפִּי׃<p>

<span class="reftext"><b>15</b></span>&nbsp;הֵן יִקְטְלֵנִי [כ= לֹא] [ק= לֹו] אֲיַחֵל אַךְ־דְּרָכַי אֶל־פָּנָיו אֹוכִיחַ׃<p>

<span class="reftext"><b>16</b></span>&nbsp;גַּם־הוּא־לִי לִישׁוּעָה כִּי־לֹא לְפָנָיו חָנֵף יָבֹוא׃<p>

<span class="reftext"><b>17</b></span>&nbsp;שִׁמְעוּ שָׁמֹועַ מִלָּתִי וְאַחֲוָתִי בְּאָזְנֵיכֶם׃<p>

<span class="reftext"><b>18</b></span>&nbsp;הִנֵּה־נָא עָרַכְתִּי מִשְׁפָּט יָדַעְתִּי כִּי־אֲנִי אֶצְדָּק׃<p>

<span class="reftext"><b>19</b></span>&nbsp;מִי־הוּא יָרִיב עִמָּדִי כִּי־עַתָּה אַחֲרִישׁ וְאֶגְוָע׃<p>

<span class="reftext"><b>20</b></span>&nbsp;אַךְ־שְׁתַּיִם אַל־תַּעַשׂ עִמָּדִי אָז מִפָּנֶיךָ לֹא אֶסָּתֵר׃<p>

<span class="reftext"><b>21</b></span>&nbsp;כַּפְּךָ מֵעָלַי הַרְחַק וְאֵמָתְכָ* אַל־תְּבַעֲתַנִּי׃<p>

<span class="reftext"><b>22</b></span>&nbsp;וּקְרָא וְאָנֹכִי אֶעֱנֶה אֹו־אֲדַבֵּר וַהֲשִׁיבֵנִי׃<p>

<span class="reftext"><b>23</b></span>&nbsp;כַּמָּה לִי עֲוֹנֹות וְחַטָּאֹות פִּשְׁעִי וְחַטָּאתִי הֹדִיעֵנִי׃*<p>

<span class="reftext"><b>24</b></span>&nbsp;לָמָּה־פָנֶיךָ תַסְתִּיר וְתַחְשְׁבֵנִי לְאֹויֵב לָךְ׃<p>

<span class="reftext"><b>25</b></span>&nbsp;הֶעָלֶה נִדָּף תַּעֲרֹוץ וְאֶת־קַשׁ יָבֵשׁ תִּרְדֹּף׃<p>

<span class="reftext"><b>26</b></span>&nbsp;כִּי־תִכְתֹּב עָלַי מְרֹרֹות וְתֹורִישֵׁנִי עֲוֹנֹות נְעוּרָי׃<p>

<span class="reftext"><b>27</b></span>&nbsp;וְתָשֵׂם בַּסַּד רַגְלַי וְתִשְׁמֹור כָּל־אָרְחֹותָי עַל־שָׁרְשֵׁי רַגְלַי תִּתְחַקֶּה׃<p>

<span class="reftext"><b>28</b></span>&nbsp;וְהוּא כְּרָקָב יִבְלֶה כְּבֶגֶד אֲכָלֹו עָשׁ׃<p></div>
</body></html>
