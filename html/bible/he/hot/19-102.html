<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;תְּפִלָּה לְעָנִי כִי־יַעֲטֹף וְלִפְנֵי יְהוָה יִשְׁפֹּךְ שִׂיחֹו׃ יְהוָה שִׁמְעָה תְפִלָּתִי וְשַׁוְעָתִי אֵלֶיךָ תָבֹוא׃<p>

<span class="reftext"><b>2</b></span>&nbsp;אַל־תַּסְתֵּר פָּנֶיךָ מִמֶּנִּי בְּיֹום צַר לִי הַטֵּה־אֵלַי אָזְנֶךָ בְּיֹום אֶקְרָא מַהֵר עֲנֵנִי׃<p>

<span class="reftext"><b>3</b></span>&nbsp;כִּי־כָלוּ בְעָשָׁן יָמָי וְעַצְמֹותַי כְּמֹו־קֵד נִחָרוּ׃<p>

<span class="reftext"><b>4</b></span>&nbsp;הוּכָּה־כָעֵשֶׂב וַיִּבַשׁ לִבִּי כִּי־שָׁכַחְתִּי מֵאֲכֹל לַחְמִי׃<p>

<span class="reftext"><b>5</b></span>&nbsp;מִקֹּול אַנְחָתִי דָּבְקָה עַצְמִי לִבְשָׂרִי׃<p>

<span class="reftext"><b>6</b></span>&nbsp;דָּמִיתִי לִקְאַת מִדְבָּר הָיִיתִי כְּכֹוס חֳרָבֹות׃<p>

<span class="reftext"><b>7</b></span>&nbsp;שָׁקַדְתִּי וָאֶהְיֶה כְּצִפֹּור בֹּודֵד עַל־גָּג׃<p>

<span class="reftext"><b>8</b></span>&nbsp;כָּל־הַיֹּום חֵרְפוּנִי אֹויְבָי מְהֹולָלַי בִּי נִשְׁבָּעוּ׃<p>

<span class="reftext"><b>9</b></span>&nbsp;כִּי־אֵפֶר כַּלֶּחֶם אָכָלְתִּי וְשִׁקֻּוַי בִּבְכִי מָסָכְתִּי׃<p>

<span class="reftext"><b>10</b></span>&nbsp;מִפְּנֵי־זַעַמְךָ וְקִצְפֶּךָ כִּי נְשָׂאתַנִי וַתַּשְׁלִיכֵנִי׃<p>

<span class="reftext"><b>11</b></span>&nbsp;יָמַי כְּצֵל נָטוּי וַאֲנִי כָּעֵשֶׂב אִיבָשׁ׃<p>

<span class="reftext"><b>12</b></span>&nbsp;וְאַתָּה יְהוָה לְעֹולָם תֵּשֵׁב וְזִכְרְךָ לְדֹר וָדֹר׃<p>

<span class="reftext"><b>13</b></span>&nbsp;אַתָּה תָקוּם תְּרַחֵם צִיֹּון כִּי־עֵת לְחֶנְנָהּ כִּי־בָא מֹועֵד׃<p>

<span class="reftext"><b>14</b></span>&nbsp;כִּי־רָצוּ עֲבָדֶיךָ אֶת־אֲבָנֶיהָ וְאֶת־עֲפָרָהּ יְחֹנֵנוּ׃<p>

<span class="reftext"><b>15</b></span>&nbsp;וְיִירְאוּ גֹויִם אֶת־שֵׁם יְהוָה וְכָל־מַלְכֵי הָאָרֶץ אֶת־כְּבֹודֶךָ׃<p>

<span class="reftext"><b>16</b></span>&nbsp;כִּי־בָנָה יְהוָה צִיֹּון נִרְאָה בִּכְבֹודֹו׃<p>

<span class="reftext"><b>17</b></span>&nbsp;פָּנָה אֶל־תְּפִלַּת הָעַרְעָר וְלֹא־בָזָה אֶת־תְּפִלָּתָם׃<p>

<span class="reftext"><b>18</b></span>&nbsp;תִּכָּתֶב זֹאת לְדֹור אַחֲרֹון וְעַם נִבְרָא יְהַלֶּל־יָהּ׃<p>

<span class="reftext"><b>19</b></span>&nbsp;כִּי־הִשְׁקִיף מִמְּרֹום קָדְשֹׁו יְהוָה מִשָּׁמַיִם אֶל־אֶרֶץ הִבִּיט׃<p>

<span class="reftext"><b>20</b></span>&nbsp;לִשְׁמֹעַ אֶנְקַת אָסִיר לְפַתֵּחַ בְּנֵי תְמוּתָה׃<p>

<span class="reftext"><b>21</b></span>&nbsp;לְסַפֵּר בְּצִיֹּון שֵׁם יְהוָה וּתְהִלָּתֹו בִּירוּשָׁלִָם׃<p>

<span class="reftext"><b>22</b></span>&nbsp;בְּהִקָּבֵץ עַמִּים יַחְדָּו וּמַמְלָכֹות לַעֲבֹד אֶת־יְהוָה׃<p>

<span class="reftext"><b>23</b></span>&nbsp;עִנָּה בַדֶּרֶךְ [כ= כֹּחֹו] [ק= כֹּחִי] קִצַּר יָמָי׃<p>

<span class="reftext"><b>24</b></span>&nbsp;אֹמַר אֵלִי אַל־תַּעֲלֵנִי בַּחֲצִי יָמָי בְּדֹור דֹּורִים שְׁנֹותֶיךָ׃<p>

<span class="reftext"><b>25</b></span>&nbsp;לְפָנִים הָאָרֶץ יָסַדְתָּ וּמַעֲשֵׂה יָדֶיךָ שָׁמָיִם׃<p>

<span class="reftext"><b>26</b></span>&nbsp;הֵמָּה יֹאבֵדוּ וְאַתָּה תַעֲמֹד וְכֻלָּם כַּבֶּגֶד יִבְלוּ כַּלְּבוּשׁ תַּחֲלִיפֵם וְיַחֲלֹפוּ׃<p>

<span class="reftext"><b>27</b></span>&nbsp;וְאַתָּה־הוּא וּשְׁנֹותֶיךָ לֹא יִתָּמּוּ׃<p>

<span class="reftext"><b>28</b></span>&nbsp;בְּנֵי־עֲבָדֶיךָ יִשְׁכֹּונוּ וְזַרְעָם לְפָנֶיךָ יִכֹּון׃<p></div>
</body></html>
