<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לֵץ הַיַּיִן הֹמֶה שֵׁכָר וְכָל־שֹׁגֶה בֹּו לֹא יֶחְכָּם׃<p>

<span class="reftext"><b>2</b></span>&nbsp;נַהַם כַּכְּפִיר אֵימַת מֶלֶךְ מִתְעַבְּרֹו חֹוטֵא נַפְשֹׁו׃<p>

<span class="reftext"><b>3</b></span>&nbsp;כָּבֹוד לָאִישׁ שֶׁבֶת מֵרִיב וְכָל־אֱוִיל יִתְגַּלָּע׃<p>

<span class="reftext"><b>4</b></span>&nbsp;מֵחֹרֶף עָצֵל לֹא־יַחֲרֹשׁ [כ= יִשְׁאַל] [ק= וְשָׁאַל] בַּקָּצִיר וָאָיִן׃<p>

<span class="reftext"><b>5</b></span>&nbsp;מַיִם עֲמֻקִּים עֵצָה בְלֶב־אִישׁ וְאִישׁ תְּבוּנָה יִדְלֶנָּה׃<p>

<span class="reftext"><b>6</b></span>&nbsp;רָב־אָדָם יִקְרָא אִישׁ חַסְדֹּו וְאִישׁ אֱמוּנִים מִי יִמְצָא׃<p>

<span class="reftext"><b>7</b></span>&nbsp;מִתְהַלֵּךְ בְּתֻמֹּו צַדִּיק אַשְׁרֵי בָנָיו אַחֲרָיו׃<p>

<span class="reftext"><b>8</b></span>&nbsp;מֶלֶךְ יֹושֵׁב עַל־כִּסֵּא־דִין מְזָרֶה בְעֵינָיו כָּל־רָע׃<p>

<span class="reftext"><b>9</b></span>&nbsp;מִי־יֹאמַר זִכִּיתִי לִבִּי טָהַרְתִּי מֵחַטָּאתִי׃<p>

<span class="reftext"><b>10</b></span>&nbsp;אֶבֶן וָאֶבֶן אֵיפָה וְאֵיפָה תֹּועֲבַת יְהוָה גַּם־שְׁנֵיהֶם׃<p>

<span class="reftext"><b>11</b></span>&nbsp;גַּם בְּמַעֲלָלָיו יִתְנַכֶּר־נָעַר אִם־זַךְ וְאִם־יָשָׁר פָּעֳלֹו׃<p>

<span class="reftext"><b>12</b></span>&nbsp;אֹזֶן שֹׁמַעַת* וְעַיִן רֹאָה יְהוָה עָשָׂה גַם־שְׁנֵיהֶם׃<p>

<span class="reftext"><b>13</b></span>&nbsp;אַל־תֶּאֱהַב שֵׁנָה פֶּן־תִּוָּרֵשׁ פְּקַח עֵינֶיךָ שְׂבַע־לָחֶם׃<p>

<span class="reftext"><b>14</b></span>&nbsp;רַע רַע יֹאמַר הַקֹּונֶה וְאֹזֵל לֹו אָז יִתְהַלָּל׃<p>

<span class="reftext"><b>15</b></span>&nbsp;יֵשׁ זָהָב וְרָב־פְּנִינִים וּכְלִי יְקָר שִׂפְתֵי־דָעַת׃<p>

<span class="reftext"><b>16</b></span>&nbsp;לְקַח־בִּגְדֹו כִּי־עָרַב זָר וּבְעַד [כ= נָכְרִים] [ק= נָכְרִיָּה] חַבְלֵהוּ׃<p>

<span class="reftext"><b>17</b></span>&nbsp;עָרֵב לָאִישׁ לֶחֶם שָׁקֶר וְאַחַר יִמָּלֵא־פִיהוּ חָץָץ׃<p>

<span class="reftext"><b>18</b></span>&nbsp;מַחֲשָׁבֹות בְּעֵצָה תִכֹּון וּבְתַחְבֻּלֹות עֲשֵׂה מִלְחָמָה׃<p>

<span class="reftext"><b>19</b></span>&nbsp;גֹּולֶה־סֹּוד* הֹולֵךְ רָכִיל וּלְפֹתֶה שְׂפָתָיו לֹא תִתְעָרָב׃<p>

<span class="reftext"><b>20</b></span>&nbsp;מְקַלֵּל אָבִיו וְאִמֹּו יִדְעַךְ נֵרֹו [כ= בְּאִישֹׁון] [ק= בֶּאֱשׁוּן] חֹשֶׁךְ׃<p>

<span class="reftext"><b>21</b></span>&nbsp;נַחֲלָה [כ= מְבֻחֶלֶת] [ק= מְבֹהֶלֶת] בָּרִאשֹׁנָה וְאַחֲרִיתָהּ לֹא תְבֹרָךְ׃<p>

<span class="reftext"><b>22</b></span>&nbsp;אַל־תֹּאמַר אֲשַׁלְּמָה־רָע קַוֵּה לַיהוָה וְיֹשַׁע לָךְ׃<p>

<span class="reftext"><b>23</b></span>&nbsp;תֹּועֲבַת יְהוָה אֶבֶן וָאָבֶן וּמֹאזְנֵי מִרְמָה לֹא־טֹוב׃<p>

<span class="reftext"><b>24</b></span>&nbsp;מֵיְהוָה מִצְעֲדֵי־גָבֶר וְאָדָם מַה־יָּבִין דַּרְכֹּו׃<p>

<span class="reftext"><b>25</b></span>&nbsp;מֹוקֵשׁ אָדָם יָלַע קֹדֶשׁ וְאַחַר נְדָרִים לְבַקֵּר׃<p>

<span class="reftext"><b>26</b></span>&nbsp;מְזָרֶה רְשָׁעִים מֶלֶךְ חָכָם וַיָּשֶׁב עֲלֵיהֶם אֹופָן׃<p>

<span class="reftext"><b>27</b></span>&nbsp;נֵר יְהוָה נִשְׁמַת אָדָם חֹפֵשׂ כָּל־חַדְרֵי־בָטֶן׃<p>

<span class="reftext"><b>28</b></span>&nbsp;חֶסֶד וֶאֱמֶת יִצְּרוּ־מֶלֶךְ וְסָעַד בַּחֶסֶד כִּסְאֹו׃<p>

<span class="reftext"><b>29</b></span>&nbsp;תִּפְאֶרֶת בַּחוּרִים כֹּחָם וַהֲדַר זְקֵנִים שֵׂיבָה׃<p>

<span class="reftext"><b>30</b></span>&nbsp;חַבֻּרֹות פֶּצַע [כ= תַּמְרִיק] [ק= תַּמְרוּק] בְּרָע וּמַכֹּות חַדְרֵי־בָטֶן׃<p></div>
</body></html>
