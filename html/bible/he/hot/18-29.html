<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיֹּסֶף אִיֹּוב שְׂאֵת מְשָׁלֹו וַיֹּאמַר׃<p>

<span class="reftext"><b>2</b></span>&nbsp;מִי־יִתְּנֵנִי כְיַרְחֵי־קֶדֶם כִּימֵי אֱלֹוהַּ יִשְׁמְרֵנִי׃<p>

<span class="reftext"><b>3</b></span>&nbsp;בְּהִלֹּו נֵרֹו עֲלֵי רֹאשִׁי לְאֹורֹו אֵלֶךְ חֹשֶׁךְ׃<p>

<span class="reftext"><b>4</b></span>&nbsp;כַּאֲשֶׁר הָיִיתִי בִּימֵי חָרְפִּי בְּסֹוד אֱלֹוהַּ עֲלֵי אָהֳלִי׃<p>

<span class="reftext"><b>5</b></span>&nbsp;בְּעֹוד שַׁדַּי עִמָּדִי סְבִיבֹותַי נְעָרָי׃<p>

<span class="reftext"><b>6</b></span>&nbsp;בִּרְחֹץ הֲלִיכַי בְּחֵמָה וְצוּר יָצוּק עִמָּדִי פַּלְגֵי־שָׁמֶן׃<p>

<span class="reftext"><b>7</b></span>&nbsp;בְּצֵאתִי שַׁעַר עֲלֵי־קָרֶת בָּרְחֹוב אָכִין מֹושָׁבִי׃<p>

<span class="reftext"><b>8</b></span>&nbsp;רָאוּנִי נְעָרִים וְנֶחְבָּאוּ וִישִׁישִׁים קָמוּ עָמָדוּ׃<p>

<span class="reftext"><b>9</b></span>&nbsp;שָׂרִים עָצְרוּ בְמִלִּים וְכַף יָשִׂימוּ לְפִיהֶם׃<p>

<span class="reftext"><b>10</b></span>&nbsp;קֹול־נְגִידִים נֶחְבָּאוּ וּלְשֹׁונָם לְחִכָּם דָּבֵקָה׃<p>

<span class="reftext"><b>11</b></span>&nbsp;כִּי אֹזֶן שָׁמְעָה וַתְּאַשְּׁרֵנִי וְעַיִן רָאֲתָה וַתְּעִידֵנִי׃<p>

<span class="reftext"><b>12</b></span>&nbsp;כִּי־אֲמַלֵּט עָנִי מְשַׁוֵּעַ וְיָתֹום וְלֹא־עֹזֵר לֹו׃<p>

<span class="reftext"><b>13</b></span>&nbsp;בִּרְכַּת אֹבֵד עָלַי תָּבֹא וְלֵב אַלְמָנָה אַרְןִן׃<p>

<span class="reftext"><b>14</b></span>&nbsp;צֶדֶק לָבַשְׁתִּי וַיִּלְבָּשֵׁנִי כִּמְעִיל* וְצָנִיף מִשְׁפָּטִי׃<p>

<span class="reftext"><b>15</b></span>&nbsp;עֵינַיִם הָיִיתִי לַעִוֵּר וְרַגְלַיִם לַפִּסֵּחַ אָנִי׃<p>

<span class="reftext"><b>16</b></span>&nbsp;אָב אָנֹכִי לָאֶבְיֹונִים וְרִב לֹא־יָדַעְתִּי אֶחְקְרֵהוּ׃<p>

<span class="reftext"><b>17</b></span>&nbsp;וָאֲשַׁבְּרָה מְתַלְּעֹות עַוָּל וּמִשִּׁנָּיו אַשְׁלִיךְ טָרֶף׃<p>

<span class="reftext"><b>18</b></span>&nbsp;וָאֹמַר עִם־קִנִּי אֶגְוָע וְכַחֹול אַרְבֶּה יָמִים׃<p>

<span class="reftext"><b>19</b></span>&nbsp;שָׁרְשִׁי פָתוּחַ אֱלֵי־מָיִם וְטַל יָלִין בִּקְצִירִי׃<p>

<span class="reftext"><b>20</b></span>&nbsp;כְּבֹודִי חָדָשׁ עִמָּדִי וְקַשְׁתִּי בְּיָדִי תַחֲלִיף׃<p>

<span class="reftext"><b>21</b></span>&nbsp;לִי־שָׁמְעוּ וְיִחֵלּוּ וְיִדְּמוּ לְמֹו עֲצָתִי׃<p>

<span class="reftext"><b>22</b></span>&nbsp;אַחֲרֵי דְבָרִי לֹא יִשְׁנוּ וְעָלֵימֹו תִּטֹּף מִלָּתִי׃<p>

<span class="reftext"><b>23</b></span>&nbsp;וְיִחֲלוּ כַמָּטָר לִי וּפִיהֶם פָּעֲרוּ לְמַלְקֹושׁ׃<p>

<span class="reftext"><b>24</b></span>&nbsp;אֶשְׂחַק אֲלֵהֶם לֹא יַאֲמִינוּ וְאֹור פָּנַי לֹא יַפִּילוּן׃<p>

<span class="reftext"><b>25</b></span>&nbsp;אֶבֲחַר דַּרְכָּם וְאֵשֵׁב רֹאשׁ וְאֶשְׁכֹּון כְּמֶלֶךְ בַּגְּדוּד כַּאֲשֶׁר אֲבֵלִים יְנַחֵם׃<p></div>
</body></html>
