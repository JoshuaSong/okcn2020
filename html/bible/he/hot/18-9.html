<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַנ* אִיֹּוב וַיֹּאמַר׃<p>

<span class="reftext"><b>2</b></span>&nbsp;אָמְנָם יָדַעְתִּי כִי־כֵן וּמַה־יִּצְדַּק אֱנֹושׁ עִם־אֵל׃<p>

<span class="reftext"><b>3</b></span>&nbsp;אִם־יַחְפֹּץ לָרִיב עִמֹּו לֹא־יַעֲנֶנּוּ אַחַת מִנִּי־אָלֶף׃<p>

<span class="reftext"><b>4</b></span>&nbsp;חֲכַם לֵבָב וְאַמִּיץ כֹּחַ מִי־הִקְשָׁה אֵלָיו וַיִּשְׁלָם׃<p>

<span class="reftext"><b>5</b></span>&nbsp;הַמַּעְתִּיק הָרִים וְלֹא יָדָעוּ אֲשֶׁר הֲפָכָם בְּאַפֹּו׃<p>

<span class="reftext"><b>6</b></span>&nbsp;הַמַּרְגִּיז אֶרֶץ מִמְּקֹומָהּ וְעַמּוּדֶיהָ יִתְפַלָּצוּן׃<p>

<span class="reftext"><b>7</b></span>&nbsp;הָאֹמֵר לַחֶרֶס וְלֹא יִזְרָח וּבְעַד כֹּוכָבִים יַחְתֹּם׃<p>

<span class="reftext"><b>8</b></span>&nbsp;נֹטֶה שָׁמַיִם לְבַדֹּו וְדֹורֵךְ עַל־בָּמֳתֵי יָם׃<p>

<span class="reftext"><b>9</b></span>&nbsp;עֹשֶׂה־עָשׁ כְּסִיל וְכִימָה וְחַדְרֵי תֵמָן׃<p>

<span class="reftext"><b>10</b></span>&nbsp;עֹשֶׂה גְדֹלֹות עַד־אֵין חֵקֶר וְנִפְלָאֹות עַד־אֵין מִסְפָּר׃<p>

<span class="reftext"><b>11</b></span>&nbsp;הֵן יַעֲבֹר עָלַי וְלֹא אֶרְאֶה וְיַחֲלֹף וְלֹא־אָבִין לֹו׃<p>

<span class="reftext"><b>12</b></span>&nbsp;הֵן יַחְתֹּף מִי יְשִׁיבֶנּוּ מִי־יֹאמַר אֵלָיו מַה־תַּעֲשֶׂה׃<p>

<span class="reftext"><b>13</b></span>&nbsp;אֱלֹוהַּ לֹא־יָשִׁיב אַפֹּו [כ= תַּחַתֹו] [ק= תַּחְתָּיו] שָׁחֲחוּ עֹזְרֵי רָהַב׃<p>

<span class="reftext"><b>14</b></span>&nbsp;אַף כִּי־אָנֹכִי אֶעֱנֶנּוּ אֶבְחֲרָה דְבָרַי עִמֹּו׃<p>

<span class="reftext"><b>15</b></span>&nbsp;אֲשֶׁר אִם־צָדַקְתִּי לֹא אֶעֱנֶה לִמְשֹׁפְטִי אֶתְחַןָּן׃<p>

<span class="reftext"><b>16</b></span>&nbsp;אִם־קָרָאתִי וַיַּעֲנֵנִי לֹא־אַאֲמִין כִּי־יַאֲזִין קֹולִי׃<p>

<span class="reftext"><b>17</b></span>&nbsp;אֲשֶׁר־בִּשְׂעָרָה יְשׁוּפֵנִי וְהִרְבָּה פְצָעַי חִנָּם׃<p>

<span class="reftext"><b>18</b></span>&nbsp;לֹא־יִתְּנֵנִי הָשֵׁב רוּחִי כִּי יַשְׂבִּעַנִי מַמְּרֹרִים׃<p>

<span class="reftext"><b>19</b></span>&nbsp;אִם־לְכֹחַ אַמִּיץ הִנֵּה וְאִם־לְמִשְׁפָּט מִי יֹועִידֵנִי׃<p>

<span class="reftext"><b>20</b></span>&nbsp;אִם־אֶצְדָּק פִּי יַרְשִׁיעֵנִי תָּם־אָנִי וַיַּעְקְשֵׁנִי׃<p>

<span class="reftext"><b>21</b></span>&nbsp;תָּם־אָנִי לֹא־אֵדַע נַפְשִׁי אֶמְאַס חַיָּי׃<p>

<span class="reftext"><b>22</b></span>&nbsp;אַחַת הִיא עַל־כֵּן אָמַרְתִּי תָּם וְרָשָׁע הוּא מְכַלֶּה׃<p>

<span class="reftext"><b>23</b></span>&nbsp;אִם־שֹׁוט יָמִית פִּתְאֹם לְמַסַּת נְקִיִּם יִלְעָג׃<p>

<span class="reftext"><b>24</b></span>&nbsp;אֶרֶץ נִתְּנָה בְיַד־רָשָׁע פְּנֵי־שֹׁפְטֶיהָ יְכַסֶּה אִם־לֹא אֵפֹוא מִי־הוּא׃<p>

<span class="reftext"><b>25</b></span>&nbsp;וְיָמַי קַלּוּ מִנִּי־רָץ בָּרְחוּ לֹא־רָאוּ טֹובָה׃<p>

<span class="reftext"><b>26</b></span>&nbsp;חָלְפוּ עִם־אֳנִיֹּות אֵבֶה כְּנֶשֶׁר יָטוּשׂ עֲלֵי־אֹכֶל׃<p>

<span class="reftext"><b>27</b></span>&nbsp;אִם־אָמְרִי אֶשְׁכְּחָה שִׂיחִי אֶעֶזְבָה פָנַי וְאַבְלִיגָה׃<p>

<span class="reftext"><b>28</b></span>&nbsp;יָגֹרְתִּי כָל־עַצְּבֹתָי יָדַעְתִּי כִּי־לֹא תְנַקֵּנִי׃<p>

<span class="reftext"><b>29</b></span>&nbsp;אָנֹכִי אֶרְשָׁע לָמָּה־זֶּה הֶבֶל אִיגָע׃<p>

<span class="reftext"><b>30</b></span>&nbsp;אִם־הִתְרָחַצְתִּי [כ= בְמֹו] [ק= בְמֵי]־שָׁלֶג וַהֲזִכֹּותִי בְּבֹר כַּפָּי׃<p>

<span class="reftext"><b>31</b></span>&nbsp;אָז בַּשַּׁחַת תִּטְבְּלֵנִי וְתִעֲבוּנִי שַׂלְמֹותָי׃<p>

<span class="reftext"><b>32</b></span>&nbsp;כִּי־לֹא־אִישׁ כָּמֹנִי אֶעֱנֶנּוּ נָבֹוא יַחְדָּו בַּמִּשְׁפָּט׃<p>

<span class="reftext"><b>33</b></span>&nbsp;לֹא יֵשׁ־בֵּינֵינוּ מֹוכִיחַ יָשֵׁת יָדֹו עַל־שְׁנֵינוּ׃<p>

<span class="reftext"><b>34</b></span>&nbsp;יָסֵר מֵעָלַי שִׁבְטֹו וְאֵמָתֹו אַל־תְּבַעֲתַנִּי׃<p>

<span class="reftext"><b>35</b></span>&nbsp;אַדַבְּרָה וְלֹא אִירָאֶנּוּ כִּי לֹא־כֵן אָנֹכִי עִמָּדִי׃<p></div>
</body></html>
