<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;פַּלְגֵי־מַיִם לֶב־מֶלֶךְ בְּיַד־יְהוָה עַל־כָּל־אֲשֶׁר יַחְפֹּץ יַטֶּנּוּ׃<p>

<span class="reftext"><b>2</b></span>&nbsp;כָּל־דֶּרֶךְ־אִישׁ יָשָׁר בְּעֵינָיו וְתֹכֵן לִבֹּות יְהוָה׃<p>

<span class="reftext"><b>3</b></span>&nbsp;עֲשֹׂה צְדָקָה וּמִשְׁפָּט נִבְחָר לַיהוָה מִזָּבַח׃<p>

<span class="reftext"><b>4</b></span>&nbsp;רוּם־עֵינַיִם וּרְחַב־לֵב נִר רְשָׁעִים חַטָּאת׃<p>

<span class="reftext"><b>5</b></span>&nbsp;מַחְשְׁבֹות חָרוּץ אַךְ־לְמֹותָר וְכָל־אָץ אַךְ־לְמַחְסֹור׃<p>

<span class="reftext"><b>6</b></span>&nbsp;פֹּעַל אֹוצָרֹות בִּלְשֹׁון שָׁקֶר הֶבֶל נִדָּף מְבַקְשֵׁי־מָוֶת׃<p>

<span class="reftext"><b>7</b></span>&nbsp;שֹׁד־רְשָׁעִים יְגֹורֵם כִּי מֵאֲנוּ לַעֲשֹׂות מִשְׁפָּט׃<p>

<span class="reftext"><b>8</b></span>&nbsp;הֲפַכְפַּךְ דֶּרֶךְ אִישׁ וָזָר וְזַךְ יָשָׁר פָּעֳלֹו׃<p>

<span class="reftext"><b>9</b></span>&nbsp;טֹוב לָשֶׁבֶת עַל־פִּנַּת־גָּג מֵאֵשֶׁת מִדְיָנִים וּבֵית חָבֶר׃<p>

<span class="reftext"><b>10</b></span>&nbsp;נֶפֶשׁ רָשָׁע אִוְּתָה־רָע לֹא־יֻחַן בְּעֵינָיו רֵעֵהוּ׃<p>

<span class="reftext"><b>11</b></span>&nbsp;בַּעְנָשׁ־לֵץ יֶחְכַּם־פֶּתִי וּבְהַשְׂכִּיל לְחָכָם יִקַּח־דָּעַת׃<p>

<span class="reftext"><b>12</b></span>&nbsp;מַשְׂכִּיל צַדִּיק לְבֵית רָשָׁע מְסַלֵּף רְשָׁעִים לָרָע׃<p>

<span class="reftext"><b>13</b></span>&nbsp;אֹטֵם אָזְנֹו מִזַּעֲקַת־דָּל גַּם־הוּא יִקְרָא וְלֹא יֵעָנֶה׃<p>

<span class="reftext"><b>14</b></span>&nbsp;מַתָּן בַּסֵּתֶר יִכְפֶּה־אָף וְשֹׁחַד בַּחֵק חֵמָה עַזָּה׃<p>

<span class="reftext"><b>15</b></span>&nbsp;שִׂמְחָה לַצַּדִּיק עֲשֹׂות מִשְׁפָּט וּמְחִתָּה לְפֹעֲלֵי אָוֶן׃<p>

<span class="reftext"><b>16</b></span>&nbsp;אָדָם תֹּועֶה מִדֶּרֶךְ הַשְׂכֵּל בִּקְהַל רְפָאִים יָנוּחַ׃<p>

<span class="reftext"><b>17</b></span>&nbsp;אִישׁ מַחְסֹור אֹהֵב שִׂמְחָה אֹהֵב יַיִן־וָשֶׁמֶן לֹא יַעֲשִׁיר׃<p>

<span class="reftext"><b>18</b></span>&nbsp;כֹּפֶר לַצַּדִּיק רָשָׁע וְתַחַת יְשָׁרִים בֹּוגֵד׃<p>

<span class="reftext"><b>19</b></span>&nbsp;טֹוב שֶׁבֶת בְּאֶרֶץ־מִדְבָּר מֵאֵשֶׁת [כ= מְדֹונִים] [ק= מִדְיָנִים] וָכָעַס׃<p>

<span class="reftext"><b>20</b></span>&nbsp;אֹוצָר נֶחְמָד וָשֶׁמֶן בִּנְוֵה חָכָם וּכְסִיל אָדָם יְבַלְּעֶנּוּ׃<p>

<span class="reftext"><b>21</b></span>&nbsp;רֹדֵף צְדָקָה וָחָסֶד יִמְצָא חַיִּים צְדָקָה וְכָבֹוד׃<p>

<span class="reftext"><b>22</b></span>&nbsp;עִיר גִּבֹּרִים עָלָה חָכָם וַיֹּרֶד עֹז מִבְטֶחָה׃<p>

<span class="reftext"><b>23</b></span>&nbsp;שֹׁמֵר פִּיו וּלְשֹׁונֹו שֹׁמֵר מִצָּרֹות נַפְשֹׁו׃<p>

<span class="reftext"><b>24</b></span>&nbsp;זֵד יָהִיר לֵץ שְׁמֹו עֹושֶׂה בְּעֶבְרַת זָדֹון׃<p>

<span class="reftext"><b>25</b></span>&nbsp;תַּאֲוַת עָצֵל תְּמִיתֶנּוּ כִּי־מֵאֲנוּ יָדָיו לַעֲשֹׂות׃<p>

<span class="reftext"><b>26</b></span>&nbsp;כָּל־הַיֹּום הִתְאַוָּה תַאֲוָה וְצַדִּיק יִתֵּן וְלֹא יַחְשֹׂךְ׃<p>

<span class="reftext"><b>27</b></span>&nbsp;זֶבַח רְשָׁעִים תֹּועֵבָה אַף כִּי־בְזִמָּה יְבִיאֶנּוּ׃<p>

<span class="reftext"><b>28</b></span>&nbsp;עֵד־כְּזָבִים יֹאבֵד וְאִישׁ שֹׁומֵעַ לָנֶצַח יְדַבֵּר׃<p>

<span class="reftext"><b>29</b></span>&nbsp;הֵעֵז אִישׁ רָשָׁע בְּפָנָיו וְיָשָׁר הוּא [כ= יָכִין] [ק= יָבִין] [כ= דְּרָכָיו] [ק= דַּרְכֹּו]׃<p>

<span class="reftext"><b>30</b></span>&nbsp;אֵין חָכְמָה וְאֵין תְּבוּנָה וְאֵין עֵצָה לְנֶגֶד יְהוָה׃ ף<p>

<span class="reftext"><b>31</b></span>&nbsp;סוּס מוּכָן לְיֹום מִלְחָמָה וְלַיהוָה הַתְּשׁוּעָה׃<p></div>
</body></html>
