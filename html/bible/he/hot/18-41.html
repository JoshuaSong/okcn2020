<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;תִּמְשֹׁךְ לִוְיָתָן בְּחַכָּה וּבְחֶבֶל תַּשְׁקִיעַ לְשֹׁנֹו׃<p>

<span class="reftext"><b>2</b></span>&nbsp;הֲתָשִׂים אַגְמֹון בְּאַפֹּו וּבְחֹוחַ תִּקֹּוב לֶחֱיֹו׃<p>

<span class="reftext"><b>3</b></span>&nbsp;הֲיַרְבֶּה אֵלֶיךָ תַּחֲנוּנִים אִם־יְדַבֵּר אֵלֶיךָ רַכֹּות׃<p>

<span class="reftext"><b>4</b></span>&nbsp;הֲיִכְרֹת בְּרִית עִמָּךְ תִּקָּחֶנּוּ לְעֶבֶד עֹולָם׃<p>

<span class="reftext"><b>5</b></span>&nbsp;הַתְשַׂחֶק־בֹּו כַּצִּפֹּור וְתִקְשְׁרֶנּוּ לְנַעֲרֹותֶיךָ׃<p>

<span class="reftext"><b>6</b></span>&nbsp;יִכְרוּ עָלָיו חַבָּרִים יֶחֱצוּהוּ בֵּין כְּנַעֲנִים׃<p>

<span class="reftext"><b>7</b></span>&nbsp;הַתְמַלֵּא בְשֻׂכֹּות עֹורֹו וּבְצִלְצַל דָּגִים רֹאשֹׁו׃<p>

<span class="reftext"><b>8</b></span>&nbsp;שִׂים־עָלָיו כַּפֶּךָ זְכֹר מִלְחָמָה אַל־תֹּוסַף׃<p>

<span class="reftext"><b>9</b></span>&nbsp;הֵן־תֹּחַלְתֹּו נִכְזָבָה הֲגַם אֶל־מַרְאָיו יֻטָל׃<p>

<span class="reftext"><b>10</b></span>&nbsp;לֹא־אַכְזָר כִּי יְעוּרֶנּוּ וּמִי הוּא לְפָנַי יִתְיַצָּב׃<p>

<span class="reftext"><b>11</b></span>&nbsp;מִי הִקְדִּימַנִי וַאֲשַׁלֵּם תַּחַת כָּל־הַשָּׁמַיִם לִי־הוּא׃<p>

<span class="reftext"><b>12</b></span>&nbsp;[כ= לֹא] [ק= לֹו]־אַחֲרִישׁ בַּדָּיו וּדְבַר־גְּבוּרֹות וְחִין עֶרְכֹּו׃<p>

<span class="reftext"><b>13</b></span>&nbsp;מִי־גִלָּה פְּנֵי לְבוּשֹׁו בְּכֶפֶל רִסְנֹו מִי יָבֹוא׃<p>

<span class="reftext"><b>14</b></span>&nbsp;דַּלְתֵי פָנָיו מִי פִתֵּחַ סְבִיבֹות שִׁנָּיו אֵימָה׃<p>

<span class="reftext"><b>15</b></span>&nbsp;גַּאֲוָה אֲפִיקֵי מָגִנִּים סָגוּר חֹותָם צָר׃<p>

<span class="reftext"><b>16</b></span>&nbsp;אֶחָד בְּאֶחָד יִגַּשׁוּ וְרוּחַ לֹא־יָבֹוא בֵינֵיהֶם׃<p>

<span class="reftext"><b>17</b></span>&nbsp;אִישׁ־בְּאָחִיהוּ יְדֻבָּקוּ יִתְלַכְּדוּ וְלֹא יִתְפָּרָדוּ׃<p>

<span class="reftext"><b>18</b></span>&nbsp;עֲטִישֹׁתָיו תָּהֶל אֹור וְעֵינָיו כְּעַפְעַפֵּי־שָׁחַר׃<p>

<span class="reftext"><b>19</b></span>&nbsp;מִפִּיו לַפִּידִים יַהֲלֹכוּ כִּידֹודֵי אֵשׁ יִתְמַלָּטוּ׃<p>

<span class="reftext"><b>20</b></span>&nbsp;מִנְּחִירָיו יֵצֵא עָשָׁן כְּדוּד נָפוּחַ וְאַגְמֹן׃<p>

<span class="reftext"><b>21</b></span>&nbsp;נַפְשֹׁו גֶּחָלִים תְּלַהֵט וְלַהַב מִפִּיו יֵצֵא׃<p>

<span class="reftext"><b>22</b></span>&nbsp;בְּצַוָּארֹו יָלִין עֹז וּלְפָנָיו תָּדוּץ דְּאָבָה׃<p>

<span class="reftext"><b>23</b></span>&nbsp;מַפְּלֵי בְשָׂרֹו דָבֵקוּ יָצוּק עָלָיו בַּל־יִמֹּוט׃<p>

<span class="reftext"><b>24</b></span>&nbsp;לִבֹּו יָצוּק כְּמֹו־אָבֶן וְיָצוּק כְּפֶלַח תַּחְתִּית׃<p>

<span class="reftext"><b>25</b></span>&nbsp;מִשֵּׂתֹו יָגוּרוּ אֵלִים מִשְּׁבָרִים יִתְחַטָּאוּ׃<p>

<span class="reftext"><b>26</b></span>&nbsp;מַשִּׂיגֵהוּ חֶרֶב בְּלִי תָקוּם חֲנִית מַסָּע וְשִׁרְיָה׃<p>

<span class="reftext"><b>27</b></span>&nbsp;יַחְשֹׁב לְתֶבֶן בַּרְזֶל לְעֵץ רִקָּבֹון נְחוּשָׁה׃<p>

<span class="reftext"><b>28</b></span>&nbsp;לֹא־יַבְרִיחֶנּוּ בֶן־קָשֶׁת לְקַשׁ נֶהְפְּכוּ־לֹו אַבְנֵי־קָלַע׃<p>

<span class="reftext"><b>29</b></span>&nbsp;כְּקַשׁ נֶחְשְׁבוּ תֹותָח וְיִשְׂחַק לְרַעַשׁ כִּידֹון׃<p>

<span class="reftext"><b>30</b></span>&nbsp;תַּחְתָּיו חַדּוּדֵי חָרֶשׂ יִרְפַּד חָרוּץ עֲלֵי־טִיט׃<p>

<span class="reftext"><b>31</b></span>&nbsp;יַרְתִּיחַ כַּסִּיר מְצוּלָה יָם יָשִׂים כַּמֶּרְקָחָה׃<p>

<span class="reftext"><b>32</b></span>&nbsp;אַחֲרָיו יָאִיר נָתִיב יַחְשֹׁב תְּהֹום לְשֵׂיבָה׃<p>

<span class="reftext"><b>33</b></span>&nbsp;אֵין־עַל־עָפָר מָשְׁלֹו הֶעָשׂוּ לִבְלִי־חָת׃<p>

<span class="reftext"><b>34</b></span>&nbsp;אֵת־כָּל־גָּבֹהַּ יִרְאֶה הוּא מֶלֶךְ עַל־כָּל־בְּנֵי־שָׁחַץ׃ ס<p></div>
</body></html>
