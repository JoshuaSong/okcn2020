<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן צֹפַר הַנַּעֲמָתִי וַיֹּאמַר׃<p>

<span class="reftext"><b>2</b></span>&nbsp;לָכֵן שְׂעִפַּי יְשִׁיבוּנִי וּבַעֲבוּר חוּשִׁי בִי׃<p>

<span class="reftext"><b>3</b></span>&nbsp;מוּסַר כְּלִמָּתִי אֶשְׁמָע וְרוּחַ מִבִּינָתִי יַעֲנֵנִי׃<p>

<span class="reftext"><b>4</b></span>&nbsp;הֲזֹאת יָדַעְתָּ מִנִּי־עַד מִנִּי שִׂים אָדָם עֲלֵי־אָרֶץ׃<p>

<span class="reftext"><b>5</b></span>&nbsp;כִּי רִנְנַת רְשָׁעִים מִקָּרֹוב וְשִׂמְחַת חָנֵף עֲדֵי־רָגַע׃<p>

<span class="reftext"><b>6</b></span>&nbsp;אִם־יַעֲלֶה לַשָּׁמַיִם שִׂיאֹו וְרֹאשֹׁו לָעָב יַגִּיעַ׃<p>

<span class="reftext"><b>7</b></span>&nbsp;כְּגֶלֲלֹו לָנֶצַח יֹאבֵד רֹאָיו יֹאמְרוּ אַיֹּו׃<p>

<span class="reftext"><b>8</b></span>&nbsp;כַּחֲלֹום יָעוּף וְלֹא יִמְצָאוּהוּ וְיֻדַּד כְּחֶזְיֹון לָיְלָה׃<p>

<span class="reftext"><b>9</b></span>&nbsp;עַיִן שְׁזָפַתּוּ וְלֹא תֹוסִיף וְלֹא־עֹוד תְּשׁוּרֶנּוּ מְקֹומֹו׃<p>

<span class="reftext"><b>10</b></span>&nbsp;בָּנָיו יְרַצּוּ דַלִּים וְיָדָיו תָּשֵׁבְנָה אֹונֹו׃<p>

<span class="reftext"><b>11</b></span>&nbsp;עַצְמֹותָיו מָלְאוּ [כ= עֲלוּמֹו] [ק= עֲלוּמָיו] וְעִמֹּו עַל־עָפָר תִּשְׁכָּב׃<p>

<span class="reftext"><b>12</b></span>&nbsp;אִם־תַּמְתִּיק בְּפִיו רָעָה יַכְחִידֶנָּה תַּחַת לְשֹׁונֹו׃<p>

<span class="reftext"><b>13</b></span>&nbsp;יַחְמֹל עָלֶיהָ וְלֹא יַעַזְבֶנָּה וְיִמְנָעֶנָּה בְּתֹוךְ חִכֹּו׃<p>

<span class="reftext"><b>14</b></span>&nbsp;לַחְמֹו בְּמֵעָיו נֶהְפָּךְ מְרֹורַת פְּתָנִים בְּקִרְבֹּו׃<p>

<span class="reftext"><b>15</b></span>&nbsp;חַיִל בָּלַע וַיְקִאֶנּוּ מִבִּטְנֹו יֹורִשֶׁנּוּ* אֵל׃<p>

<span class="reftext"><b>16</b></span>&nbsp;רֹאשׁ־פְּתָנִים יִינָק תַּהַרְגֵהוּ לְשֹׁון אֶפְעֶה׃<p>

<span class="reftext"><b>17</b></span>&nbsp;אַל־יֵרֶא בִפְלַגֹּות נַהֲרֵי נַחֲלֵי דְּבַשׁ וְחֶמְאָה׃<p>

<span class="reftext"><b>18</b></span>&nbsp;מֵשִׁיב יָגָע וְלֹא יִבְלָע כְּחֵיל תְּמוּרָתֹו וְלֹא יַעֲלֹס׃<p>

<span class="reftext"><b>19</b></span>&nbsp;כִּי־רִץַּץ עָזַב דַּלִּים בַּיִת גָּזַל וְלֹא יִבֶנֵהוּ׃<p>

<span class="reftext"><b>20</b></span>&nbsp;כִּי לֹא־יָדַע שָׁלֵו בְּבִטְנֹו בַּחֲמוּדֹו לֹא יְמַלֵּט׃<p>

<span class="reftext"><b>21</b></span>&nbsp;אֵין־שָׂרִיד לְאָכְלֹו עַל־כֵּן לֹא־יָחִיל טוּבֹו׃<p>

<span class="reftext"><b>22</b></span>&nbsp;בִּמְלֹאות שִׂפְקֹו יֵצֶר לֹו כָּל־יַד עָמֵל תְּבֹואֶנּוּ׃<p>

<span class="reftext"><b>23</b></span>&nbsp;יְהִי לְמַלֵּא בִטְנֹו יְשַׁלַּח־בֹּו חֲרֹון אַפֹּו וְיַמְטֵר עָלֵימֹו בִּלְחוּמֹו׃<p>

<span class="reftext"><b>24</b></span>&nbsp;יִבְרַח מִנֵּשֶׁק בַּרְזֶל תַּחְלְפֵהוּ קֶשֶׁת נְחוּשָׁה׃<p>

<span class="reftext"><b>25</b></span>&nbsp;שָׁלַף וַיֵּצֵא מִגֵּוָה וּבָרָק מִמְּרֹרָתֹו יַהֲלֹךְ עָלָיו אֵמִים׃<p>

<span class="reftext"><b>26</b></span>&nbsp;כָּל־חֹשֶׁךְ טָמוּן לִצְפּוּנָיו* תְּאָכְלֵהוּ אֵשׁ לֹא־נֻפָּח יֵרַע שָׂרִיד בְּאָהֳלֹו׃<p>

<span class="reftext"><b>27</b></span>&nbsp;יְגַלּוּ שָׁמַיִם עֲוֹנֹו וְאֶרֶץ מִתְקֹומָמָה לֹו׃<p>

<span class="reftext"><b>28</b></span>&nbsp;יִגֶל יְבוּל בֵּיתֹו נִגָּרֹות בְּיֹום אַפֹּו׃<p>

<span class="reftext"><b>29</b></span>&nbsp;זֶה חֵלֶק־אָדָם רָשָׁע מֵאֱלֹהִים וְנַחֲלַת אִמְרֹו מֵאֵל׃ ף<p></div>
</body></html>
