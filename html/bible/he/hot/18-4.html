<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן אֱלִיפַז הַתֵּימָנִי וַיֹּאמַר׃<p>

<span class="reftext"><b>2</b></span>&nbsp;הֲנִסָּה דָבָר אֵלֶיךָ תִּלְאֶה וַעְצֹר בְּמִלִּין מִי יוּכָל׃<p>

<span class="reftext"><b>3</b></span>&nbsp;הִנֵּה יִסַּרְתָּ רַבִּים וְיָדַיִם רָפֹות תְּחַזֵּק׃<p>

<span class="reftext"><b>4</b></span>&nbsp;כֹּושֵׁל יְקִימוּן מִלֶּיךָ וּבִרְכַּיִם כֹּרְעֹות תְּאַמֵּץ׃<p>

<span class="reftext"><b>5</b></span>&nbsp;כִּי עַתָּה תָּבֹוא אֵלֶיךָ וַתֵּלֶא תִּגַּע עָדֶיךָ וַתִּבָּהֵל׃<p>

<span class="reftext"><b>6</b></span>&nbsp;הֲלֹא יִרְאָתְךָ כִּסְלָתֶךָ תִּקְוָתְךָ וְתֹם דְּרָכֶיךָ׃<p>

<span class="reftext"><b>7</b></span>&nbsp;זְכָר־נָא מִי הוּא נָקִי אָבָד וְאֵיפֹה יְשָׁרִים נִכְחָדוּ׃<p>

<span class="reftext"><b>8</b></span>&nbsp;כַּאֲשֶׁר רָאִיתִי חֹרְשֵׁי אָוֶן וְזֹרְעֵי עָמָל יִקְצְרֻהוּ׃<p>

<span class="reftext"><b>9</b></span>&nbsp;מִנִּשְׁמַת אֱלֹוהַ יֹאבֵדוּ וּמֵרוּחַ אַפֹּו יִכְלוּ׃<p>

<span class="reftext"><b>10</b></span>&nbsp;שַׁאֲגַת אַרְיֵה וְקֹול שָׁחַל וְשִׁנֵּי כְפִירִים נִתָּעוּ׃<p>

<span class="reftext"><b>11</b></span>&nbsp;לַיִשׁ אֹבֵד מִבְּלִי־טָרֶף וּבְנֵי לָבִיא יִתְפָּרָדוּ׃<p>

<span class="reftext"><b>12</b></span>&nbsp;וְאֵלַי דָּבָר יְגֻנָּב וַתִּקַּח אָזְנִי שֵׁמֶץ מֶנְהוּ׃<p>

<span class="reftext"><b>13</b></span>&nbsp;בִּשְׂעִפִּים מֵחֶזְיֹנֹות לָיְלָה בִּנְפֹל תַּרְדֵּמָה עַל־אֲנָשִׁים׃<p>

<span class="reftext"><b>14</b></span>&nbsp;פַּחַד קְרָאַנִי וּרְעָדָה וְרֹב עַצְמֹותַי הִפְחִיד׃<p>

<span class="reftext"><b>15</b></span>&nbsp;וְרוּחַ עַל־פָּנַי יַחֲלֹף תְּסַמֵּר שַׂעֲרַת בְּשָׂרִי׃<p>

<span class="reftext"><b>16</b></span>&nbsp;יַעֲמֹד וְלֹא־אַכִּיר מַרְאֵהוּ תְּמוּנָה לְנֶגֶד עֵינָי דְּמָמָה וָקֹול אֶשְׁמָע׃<p>

<span class="reftext"><b>17</b></span>&nbsp;הַאֱנֹושׁ מֵאֱלֹוהַ יִצְדָּק אִמ* מֵעֹשֵׂהוּ יִטְהַר־גָּבֶר׃<p>

<span class="reftext"><b>18</b></span>&nbsp;הֵן בַּעֲבָדָיו לֹא יַאֲמִין וּבְמַלְאָכָיו יָשִׂים תָּהֳלָה׃<p>

<span class="reftext"><b>19</b></span>&nbsp;אַף שֹׁכְנֵי בָתֵּי־חֹמֶר אֲשֶׁר־בֶּעָפָר יְסֹודָם יְדַכְּאוּם לִפְנֵי־עָשׁ׃<p>

<span class="reftext"><b>20</b></span>&nbsp;מִבֹּקֶר לָעֶרֶב יֻכַּתּוּ מִבְּלִי מֵשִׂים לָנֶצַח יֹאבֵדוּ׃<p>

<span class="reftext"><b>21</b></span>&nbsp;הֲלֹא־נִסַּע יִתְרָם בָּם יָמוּתוּ וְלֹא בְחָכְמָה׃<p></div>
</body></html>
