<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;נָקְטָה נַפְשִׁי בְּחַיָּי אֶעֶזְבָה עָלַי שִׂיחִי אֲדַבְּרָה בְּמַר נַפְשִׁי׃<p>

<span class="reftext"><b>2</b></span>&nbsp;אֹמַר אֶל־אֱלֹוהַּ אַל־תַּרְשִׁיעֵנִי הֹודִיעֵנִי עַל מַה־תְּרִיבֵנִי׃<p>

<span class="reftext"><b>3</b></span>&nbsp;הֲטֹוב לְכָ* כִּי־תַעֲשֹׁק כִּי־תִמְאַס יְגִיעַ כַּפֶּיךָ וְעַל־עֲצַת רְשָׁעִים הֹופָעְתָּ׃<p>

<span class="reftext"><b>4</b></span>&nbsp;הַעֵינֵי בָשָׂר לָךְ אִם־כִּרְאֹות אֱנֹושׁ תִּרְאֶה׃<p>

<span class="reftext"><b>5</b></span>&nbsp;הֲכִימֵי אֱנֹושׁ יָמֶיךָ אִם־שְׁנֹותֶיךָ כִּימֵי גָבֶר׃<p>

<span class="reftext"><b>6</b></span>&nbsp;כִּי־תְבַקֵּשׁ לַעֲוֹנִי וּלְחַטָּאתִי תִדְרֹושׁ׃<p>

<span class="reftext"><b>7</b></span>&nbsp;עַל־דַּעְתְּךָ כִּי־לֹא אֶרְשָׁע וְאֵין מִיָּדְךָ מַצִּיל׃<p>

<span class="reftext"><b>8</b></span>&nbsp;יָדֶיךָ עִצְּבוּנִי וַיַּעֲשׂוּנִי יַחַד סָבִיב וַתְּבַלְּעֵנִי׃<p>

<span class="reftext"><b>9</b></span>&nbsp;זְכָר־נָא כִּי־כַחֹמֶר עֲשִׂיתָנִי וְאֶל־עָפָר תְּשִׁיבֵנִי׃<p>

<span class="reftext"><b>10</b></span>&nbsp;הֲלֹא כֶחָלָב תַּתִּיכֵנִי וְכַגְּבִנָּה תַּקְפִּיאֵנִי׃<p>

<span class="reftext"><b>11</b></span>&nbsp;עֹור וּבָשָׂר תַּלְבִּישֵׁנִי וּבַעֲצָמֹות וְגִידִים תְּסֹכְכֵנִי׃<p>

<span class="reftext"><b>12</b></span>&nbsp;חַיִּים וָחֶסֶד עָשִׂיתָ עִמָּדִי וּפְקֻדָּתְךָ שָׁמְרָה רוּחִי׃<p>

<span class="reftext"><b>13</b></span>&nbsp;וְאֵלֶּה צָפַנְתָּ בִלְבָבֶךָ יָדַעְתִּי כִּי־זֹאת עִמָּךְ׃<p>

<span class="reftext"><b>14</b></span>&nbsp;אִם־חָטָאתִי וּשְׁמַרְתָּנִי וּמֵעֲוֹנִי לֹא תְנַקֵּנִי׃<p>

<span class="reftext"><b>15</b></span>&nbsp;אִם־רָשַׁעְתִּי אַלְלַי לִי וְצָדַקְתִּי לֹא־אֶשָּׂא רֹאשִׁי שְׂבַע קָלֹון וּרְאֵה עָנְיִי׃<p>

<span class="reftext"><b>16</b></span>&nbsp;וְיִגְאֶה כַּשַּׁחַל תְּצוּדֵנִי וְתָשֹׁב תִּתְפַּלָּא־בִי׃<p>

<span class="reftext"><b>17</b></span>&nbsp;תְּחַדֵּשׁ עֵדֶיךָ נֶגְדִּי וְתֶרֶב כַּעַשְׂךָ עִמָּדִי חֲלִיפֹות וְצָבָא עִמִּי׃<p>

<span class="reftext"><b>18</b></span>&nbsp;וְלָמָּה מֵרֶחֶם הֹצֵאתָנִי אֶגְוַע וְעַיִן לֹא־תִרְאֵנִי׃<p>

<span class="reftext"><b>19</b></span>&nbsp;כַּאֲשֶׁר לֹא־הָיִיתִי אֶהְיֶה מִבֶּטֶן לַקֶּבֶר אוּבָל׃<p>

<span class="reftext"><b>20</b></span>&nbsp;הֲלֹא־מְעַט יָמַי [כ= יֶחְדָּל] [ק= וַחֲדָל] [כ= יָשִׁית] [ק= וְשִׁית] מִמֶּנִּי וְאַבְלִיגָה מְּעָט׃<p>

<span class="reftext"><b>21</b></span>&nbsp;בְּטֶרֶם אֵלֵךְ וְלֹא אָשׁוּב אֶל־אֶרֶץ חֹשֶׁךְ וְצַלְמָוֶת׃<p>

<span class="reftext"><b>22</b></span>&nbsp;אֶרֶץ עֵיפָתָה כְּמֹו אֹפֶל צַלְמָוֶת וְלֹא סְדָרִים וַתֹּפַע כְּמֹו־אֹפֶל׃ ף<p></div>
</body></html>
