<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;הֹודוּ לַיהוָה כִּי־טֹוב כִּי לְעֹולָם חַסְדֹּו׃<p>

<span class="reftext"><b>2</b></span>&nbsp;יֹאמַר־נָא יִשְׂרָאֵל כִּי לְעֹולָם חַסְדֹּו׃<p>

<span class="reftext"><b>3</b></span>&nbsp;יֹאמְרוּ־נָא בֵית־אַהֲרֹן כִּי לְעֹולָם חַסְדֹּו׃<p>

<span class="reftext"><b>4</b></span>&nbsp;יֹאמְרוּ־נָא יִרְאֵי יְהוָה כִּי לְעֹולָם חַסְדֹּו׃<p>

<span class="reftext"><b>5</b></span>&nbsp;מִן־הַמֵּצַר קָרָאתִי יָּהּ עָנָנִי בַמֶּרְחָב יָהּ׃<p>

<span class="reftext"><b>6</b></span>&nbsp;יְהוָה לִי לֹא אִירָא מַה־יַּעֲשֶׂה לִי אָדָם׃<p>

<span class="reftext"><b>7</b></span>&nbsp;יְהוָה לִי בְּעֹזְרָי וַאֲנִי אֶרְאֶה בְשֹׂנְאָי׃<p>

<span class="reftext"><b>8</b></span>&nbsp;טֹוב לַחֲסֹות בַּיהוָה מִבְּטֹחַ בָּאָדָם׃<p>

<span class="reftext"><b>9</b></span>&nbsp;טֹוב לַחֲסֹות בַּיהוָה מִבְּטֹחַ בִּנְדִיבִים׃<p>

<span class="reftext"><b>10</b></span>&nbsp;כָּל־גֹּויִם סְבָבוּנִי בְּשֵׁם יְהוָה כִּי אֲמִילַם׃<p>

<span class="reftext"><b>11</b></span>&nbsp;סַבּוּנִי גַם־סְבָבוּנִי בְּשֵׁם יְהוָה כִּי אֲמִילַם׃<p>

<span class="reftext"><b>12</b></span>&nbsp;סַבּוּנִי כִדְבֹורִים דֹּעֲכוּ כְּאֵשׁ קֹוצִים בְּשֵׁם יְהוָה כִּי אֲמִילַם׃<p>

<span class="reftext"><b>13</b></span>&nbsp;דַּחֹה דְחִיתַנִי לִנְפֹּל וַיהוָה עֲזָרָנִי׃<p>

<span class="reftext"><b>14</b></span>&nbsp;עָזִּי וְזִמְרָת יָהּ וַיְהִי־לִי לִישׁוּעָה׃<p>

<span class="reftext"><b>15</b></span>&nbsp;קֹול רִנָּה וִישׁוּעָה בְּאָהֳלֵי צַדִּיקִים יְמִין יְהוָה עֹשָׂה חָיִל׃<p>

<span class="reftext"><b>16</b></span>&nbsp;יְמִין יְהוָה רֹומֵמָה יְמִין יְהוָה עֹשָׂה חָיִל׃<p>

<span class="reftext"><b>17</b></span>&nbsp;לֹא אָמוּת כִּי־אֶחְיֶה וַאֲסַפֵּר מַעֲשֵׂי יָהּ׃<p>

<span class="reftext"><b>18</b></span>&nbsp;יַסֹּר יִסְּרַנִּי יָּהּ וְלַמָּוֶת לֹא נְתָנָנִי׃<p>

<span class="reftext"><b>19</b></span>&nbsp;פִּתְחוּ־לִי שַׁעֲרֵי־צֶדֶק אָבֹא־בָם אֹודֶה יָהּ׃<p>

<span class="reftext"><b>20</b></span>&nbsp;זֶה־הַשַּׁעַר לַיהוָה צַדִּיקִים יָבֹאוּ בֹו׃<p>

<span class="reftext"><b>21</b></span>&nbsp;אֹודְךָ כִּי עֲנִיתָנִי וַתְּהִי־לִי לִישׁוּעָה׃<p>

<span class="reftext"><b>22</b></span>&nbsp;אֶבֶן מָאֲסוּ הַבֹּונִים הָיְתָה לְרֹאשׁ פִּנָּה׃<p>

<span class="reftext"><b>23</b></span>&nbsp;מֵאֵת יְהוָה הָיְתָה זֹּאת הִיא נִפְלָאת בְּעֵינֵינוּ׃<p>

<span class="reftext"><b>24</b></span>&nbsp;זֶה־הַיֹּום עָשָׂה יְהוָה נָגִילָה וְנִשְׂמְחָה בֹו׃<p>

<span class="reftext"><b>25</b></span>&nbsp;אָנָּא יְהוָה הֹושִׁיעָה נָּא אָנָּא יְהוָה הַצְלִיחָה נָּא׃<p>

<span class="reftext"><b>26</b></span>&nbsp;בָּרוּךְ הַבָּא בְּשֵׁם יְהוָה בֵּרַכְנוּכֶם מִבֵּית יְהוָה׃<p>

<span class="reftext"><b>27</b></span>&nbsp;אֵל יְהוָה וַיָּאֶר לָנוּ אִסְרוּ־חַג בַּעֲבֹתִים עַד־קַרְנֹות הַמִּזְבֵּחַ׃<p>

<span class="reftext"><b>28</b></span>&nbsp;אֵלִי אַתָּה וְאֹודֶךָּ אֱלֹהַי אֲרֹומְמֶךָּ׃<p>

<span class="reftext"><b>29</b></span>&nbsp;הֹודוּ לַיהוָה כִּי־טֹוב כִּי לְעֹולָם חַסְדֹּו׃<p></div>
</body></html>
