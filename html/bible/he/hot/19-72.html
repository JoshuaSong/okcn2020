<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לִשְׁלֹמֹה אֱלֹהִים מִשְׁפָּטֶיךָ לְמֶלֶךְ תֵּן וְצִדְקָתְךָ לְבֶן־מֶלֶךְ׃<p>

<span class="reftext"><b>2</b></span>&nbsp;יָדִין עַמְּךָ בְצֶדֶק וַעֲנִיֶּיךָ בְמִשְׁפָּט׃<p>

<span class="reftext"><b>3</b></span>&nbsp;יִשְׂאוּ הָרִים שָׁלֹום לָעָם וּגְבָעֹות בִּצְדָקָה׃<p>

<span class="reftext"><b>4</b></span>&nbsp;יִשְׁפֹּט עֲנִיֵּי־עָם יֹושִׁיעַ לִבְנֵי אֶבְיֹון וִידַכֵּא עֹושֵׁק׃<p>

<span class="reftext"><b>5</b></span>&nbsp;יִירָאוּךָ עִם־שָׁמֶשׁ וְלִפְנֵי יָרֵחַ דֹּור דֹּורִים׃<p>

<span class="reftext"><b>6</b></span>&nbsp;יֵרֵד כְּמָטָר עַל־גֵּז כִּרְבִיבִים זַרְזִיף אָרֶץ׃<p>

<span class="reftext"><b>7</b></span>&nbsp;יִפְרַח־בְּיָמָיו צַדִּיק וְרֹב שָׁלֹום עַד־בְּלִי יָרֵחַ׃<p>

<span class="reftext"><b>8</b></span>&nbsp;וְיֵרְדְּ מִיָּם עַד־יָם וּמִנָּהָר עַד־אַפְסֵי־אָרֶץ׃<p>

<span class="reftext"><b>9</b></span>&nbsp;לְפָנָיו יִכְרְעוּ צִיִּים וְאֹיְבָיו עָפָר יְלַחֵכוּ׃<p>

<span class="reftext"><b>10</b></span>&nbsp;מַלְכֵי תַרְשִׁישׁ וְאִיִּים מִנְחָה יָשִׁיבוּ מַלְכֵי שְׁבָא וּסְבָא אֶשְׁכָּר יַקְרִיבוּ׃<p>

<span class="reftext"><b>11</b></span>&nbsp;וְיִשְׁתַּחֲווּ־לֹו כָל־מְלָכִים כָּל־גֹּויִם יַעַבְדוּהוּ׃<p>

<span class="reftext"><b>12</b></span>&nbsp;כִּי־יַצִּיל אֶבְיֹון מְשַׁוֵּעַ וְעָנִי וְאֵין־עֹזֵר לֹו׃<p>

<span class="reftext"><b>13</b></span>&nbsp;יָחֹס עַל־דַּל וְאֶבְיֹון וְנַפְשֹׁות אֶבְיֹונִים יֹושִׁיעַ׃<p>

<span class="reftext"><b>14</b></span>&nbsp;מִתֹּוךְ וּמֵחָמָס יִגְאַל נַפְשָׁם וְיֵיקַר דָּםָם בְּעֵינָיו׃<p>

<span class="reftext"><b>15</b></span>&nbsp;וִיחִי וְיִתֶּן־לֹו מִזְּהַב שְׁבָא וְיִתְפַּלֵּל בַּעֲדֹו תָמִיד כָּל־הַיֹּום יְבָרֲכֶנְהוּ׃<p>

<span class="reftext"><b>16</b></span>&nbsp;יְהִי פִסַּת־בַּר בָּאָרֶץ בְּרֹאשׁ הָרִים יִרְעַשׁ כַּלְּבָנֹון פִּרְיֹו וְיָצִיצוּ מֵעִיר כְּעֵשֶׂב הָאָרֶץ׃<p>

<span class="reftext"><b>17</b></span>&nbsp;יְהִי שְׁמֹו לְעֹולָם לִפְנֵי־שֶׁמֶשׁ [כ= יָנִין] [ק= יִנֹּון] שְׁמֹו וְיִתְבָּרְכוּ בֹו כָּל־גֹּויִם יְאַשְּׁרוּהוּ׃<p>

<span class="reftext"><b>18</b></span>&nbsp;בָּרוּךְ יְהוָה אֱלֹהִים אֱלֹהֵי יִשְׂרָאֵל עֹשֵׂה נִפְלָאֹות לְבַדֹּו׃<p>

<span class="reftext"><b>19</b></span>&nbsp;וּבָרוּךְ שֵׁם כְּבֹודֹו לְעֹולָם וְיִמָּלֵא כְבֹודֹו אֶת־כֹּל הָאָרֶץ אָמֵן וְאָמֵן׃<p>

<span class="reftext"><b>20</b></span>&nbsp;כָּלּוּ תְפִלֹּות דָּוִד בֶּן־יִשָׁי׃<p></div>
</body></html>
