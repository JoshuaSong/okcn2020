<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;לְדָוִד שָׁפְטֵנִי יְהוָה כִּי־אֲנִי בְּתֻמִּי* הָלַכְתִּי וּבַיהוָה בָּטַחְתִּי לֹא אֶמְעָד׃<p>

<span class="reftext"><b>2</b></span>&nbsp;בְּחָנֵנִי יְהוָה וְנַסֵּנִי [כ= צְרֹופָה] [ק= צָרְפָה] כִלְיֹותַי וְלִבִּי׃<p>

<span class="reftext"><b>3</b></span>&nbsp;כִּי־חַסְדְּךָ לְנֶגֶד עֵינָי וְהִתְהַלַּכְתִּי בַּאֲמִתֶּךָ׃<p>

<span class="reftext"><b>4</b></span>&nbsp;לֹא־יָשַׁבְתִּי עִם־מְתֵי־שָׁוְא וְעִם נַעֲלָמִים לֹא אָבֹוא׃<p>

<span class="reftext"><b>5</b></span>&nbsp;שָׂנֵאתִי קְהַל מְרֵעִים וְעִם־רְשָׁעִים לֹא אֵשֵׁב׃<p>

<span class="reftext"><b>6</b></span>&nbsp;אֶרְחַץ בְּנִקָּיֹון כַּפָּי וַאֲסֹבְבָה אֶת־מִזְבַּחֲךָ יְהוָה׃<p>

<span class="reftext"><b>7</b></span>&nbsp;לַשְׁמִעַ בְּקֹול תֹּודָה וּלְסַפֵּר כָּל־נִפְלְאֹותֶיךָ׃<p>

<span class="reftext"><b>8</b></span>&nbsp;יְהוָה אָהַבְתִּי מְעֹון בֵּיתֶךָ וּמְקֹום מִשְׁכַּן כְּבֹודֶךָ׃<p>

<span class="reftext"><b>9</b></span>&nbsp;אַל־תֶּאֱסֹף עִם־חַטָּאִים נַפְשִׁי וְעִם־אַנְשֵׁי דָמִים חַיָּי׃<p>

<span class="reftext"><b>10</b></span>&nbsp;אֲשֶׁר־בִּידֵיהֶם זִמָּה וִימִינָם מָלְאָה שֹּׁחַד׃<p>

<span class="reftext"><b>11</b></span>&nbsp;וַאֲנִי בְּתֻמִּי אֵלֵךְ פְּדֵנִי וְחָנֵּנִי׃<p>

<span class="reftext"><b>12</b></span>&nbsp;רַגְלִי עָמְדָה בְמִישֹׁור בְּמַקְהֵלִים אֲבָרֵךְ יְהוָה׃<p></div>
</body></html>
