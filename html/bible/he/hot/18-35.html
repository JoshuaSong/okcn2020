<html xmlns="http://www.w3.org/1999/xhtml">
<head><meta http-equiv='content-type' content='text/html; charset=UTF-8' />
<title></title></head><body>
<div style="direction:rtl"><span class="reftext"><b>1</b></span>&nbsp;וַיַּעַן אֱלִיהוּ וַיֹּאמַר׃<p>

<span class="reftext"><b>2</b></span>&nbsp;הֲזֹאת חָשַׁבְתָּ לְמִשְׁפָּט אָמַרְתָּ צִדְקִי מֵאֵל׃<p>

<span class="reftext"><b>3</b></span>&nbsp;כִּי־תֹאמַר* מַה־יִּסְכָּן־לָךְ מָה־אֹעִיל מֵחַטָּאתִי׃<p>

<span class="reftext"><b>4</b></span>&nbsp;אֲנִי אֲשִׁיבְךָ מִלִּין וְאֶת־רֵעֶיךָ עִמָּךְ׃<p>

<span class="reftext"><b>5</b></span>&nbsp;הַבֵּט שָׁמַיִם וּרְאֵה וְשׁוּר שְׁחָקִים גָּבְהוּ מִמֶּךָּ׃<p>

<span class="reftext"><b>6</b></span>&nbsp;אִם־חָטָאתָ מַה־תִּפְעָל־בֹּו וְרַבּוּ פְשָׁעֶיךָ מַה־תַּעֲשֶׂה־לֹּו׃<p>

<span class="reftext"><b>7</b></span>&nbsp;אִם־צָדַקְתָּ מַה־תִּתֶּן־לֹו אֹו* מַה־מִיָּדְךָ יִקָּח׃<p>

<span class="reftext"><b>8</b></span>&nbsp;לְאִישׁ־כָּמֹוךָ רִשְׁעֶךָ וּלְבֶן־אָדָם צִדְקָתֶךָ׃<p>

<span class="reftext"><b>9</b></span>&nbsp;מֵרֹב עֲשׁוּקִים יַזְעִיקוּ יְשַׁוְּעוּ מִזְּרֹועַ רַבִּים׃<p>

<span class="reftext"><b>10</b></span>&nbsp;וְלֹא־אָמַר אַיֵּה אֱלֹוהַּ עֹשָׂי נֹתֵן זְמִרֹות בַּלָּיְלָה׃<p>

<span class="reftext"><b>11</b></span>&nbsp;מַלְּפֵנוּ מִבַּהֲמֹות אָרֶץ וּמֵעֹוף הַשָּׁמַיִם יְחַכְּמֵנוּ׃<p>

<span class="reftext"><b>12</b></span>&nbsp;שָׁם יִצְעֲקוּ וְלֹא יַעֲנֶה מִפְּנֵי גְּאֹון רָעִים׃<p>

<span class="reftext"><b>13</b></span>&nbsp;אַךְ־שָׁוְא לֹא־יִשְׁמַע אֵל וְשַׁדַּי לֹא יְשׁוּרֶנָּה׃<p>

<span class="reftext"><b>14</b></span>&nbsp;אַף כִּי־תֹאמַר לֹא תְשׁוּרֶנּוּ דִּין לְפָנָיו וּתְחֹולֵל* לֹו׃<p>

<span class="reftext"><b>15</b></span>&nbsp;וְעַתָּה כִּי־אַיִן פָּקַד אַפֹּו וְלֹא־יָדַע בַּפַּשׁ מְאֹד׃<p>

<span class="reftext"><b>16</b></span>&nbsp;וְאִיֹּוב הֶבֶל יִפְצֶה־פִּיהוּ בִּבְלִי־דַעַת מִלִּין יַכְבִּר׃ ף<p></div>
</body></html>
